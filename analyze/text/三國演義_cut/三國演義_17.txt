說猶未了接連幾次飛報西南北三門皆火起曹仁急令眾將上馬時滿縣火起上下通紅是夜之火更勝前日博望燒屯之火後人有詩歎曰奸雄曹操守中原九月南征到漢川風伯怒臨新野縣祝融飛下燄摩天曹仁引眾將突煙冒火尋路奔走聞說東門無火急急奔出東門軍士自相踐踏死者無數曹仁等方纔脫得火厄背後一聲喊起趙雲引軍趕來混戰敗軍各逃性命誰肯回身廝殺正奔走間糜芳引一軍至又衝殺一陣曹仁大敗奪路而走劉封又引一軍截殺一陣到四更時分人困馬乏軍士大半焦頭爛額奔至白河邊喜得河水不甚深人馬都下河吃水人相喧嚷馬盡嘶鳴卻說雲長在上流用布袋遏住河水黃昏時分望見新野火起至四更忽聽得下流頭人喊馬嘶急令軍士一齊掣起布袋水勢滔天望下流衝去曹軍人馬俱溺於水中死者極多曹仁引眾將望水勢慢處奪路而走行到博陵渡口只聽喊聲大起一軍攔路當先大將乃張飛也大叫曹賊快來納命曹軍大驚正是城內纔看紅燄吐水邊又遇黑風來未知曹仁性命如何且看下文分解第四十一回 劉玄德攜民渡江 趙子龍單騎救主卻說張飛因關公放了上流水遂引軍從下流殺將來截住曹仁混殺忽遇許褚便與交鋒許褚不敢戀戰奪路走脫張飛趕來接著玄德孔明一同沿河到上流劉封糜芳已安排船隻等候遂一齊渡河盡望樊城而去孔明教將船筏放火燒毀卻說曹仁收拾殘軍就新野屯住使曹洪去見曹操具言失利之事操大怒曰諸葛村夫安敢如此催動三軍漫山塞野盡至新野下寨傳令軍士一面搜山一面填塞白河令大軍分作八路一齊去取樊城劉曄曰丞相初至襄陽必須先買民心今劉備盡遷新野百姓入樊城若我兵逕進二縣為齏粉矣不如先使人招降劉備備即不降亦可見我愛民之心若其來降則荊州之地可不戰而定也操從其言便問誰可為使劉曄曰徐庶與劉備至厚今現在軍中何不命他一往操曰他去恐不復來曄曰他若不來貽笑於人矣丞相勿疑操乃召徐庶至謂曰我今欲踏平樊城奈憐眾百姓之命公可往說劉備如肯來降免罪賜爵若更執迷軍民共戮玉石俱焚吾知公忠義故特使公往願勿相負徐庶受命而行至樊城玄德孔明接見共訴舊日之情庶曰曹操使庶來招降使君乃假買民心也今彼分兵八路填白河而進樊城恐不可守宜速作行計玄德欲留徐庶庶謝曰某若不還恐惹人笑今老母已喪抱恨終天身雖在彼誓不為設一謀公有臥龍輔佐何愁大業不成庶請辭玄德不敢強留徐庶辭回見了曹操言玄德並無降意操大怒即日進兵玄德問計於孔明孔明曰可速棄樊城取襄陽暫歇玄德曰奈百姓相隨許久安忍棄之孔明曰可令人遍告百姓有願隨者同去不願者留下先使雲長往江岸整頓船隻令孫乾簡雍在城中聲揚曰今曹兵將至孤城不可久守百姓願隨者便同過江兩縣之民齊聲大呼曰我等雖死亦願隨使君即日號泣而行扶老攜幼將男帶女滾滾渡河兩岸哭聲不絕玄德於船上望見大慟曰為吾一人而使百姓遭此大難吾何生哉欲投江而死左右急救止聞者莫不痛哭船到南岸回顧百姓有未渡者望南而哭玄德急令雲長催船渡之方纔上馬行至襄陽東門只見城上遍插旌旗壕邊密布鹿角玄德勒馬大叫曰劉琮賢姪吾但欲救百姓並無他念可快開門劉琮聞玄德至懼而不出蔡瑁張允逕來敵樓上叱軍士亂箭射下城外百姓皆望敵樓而哭城中忽有一將引數百人逕上城樓大喝蔡瑁張允賣國之賊劉使君乃仁德之人今為救民而來投何得相拒眾觀其人身長八尺面如重棗乃義陽人也姓魏名延字文長當下魏延輪刀砍死守門將士開了城門放下弔橋大叫劉皇叔快領兵入城共殺賣國之賊張飛便躍馬欲入玄德急止之曰休驚百姓魏延只管招呼玄德軍馬入城只見城內一將飛馬引軍而出大喝魏延無名小卒安敢造亂認得我大將文聘麼魏延大怒挺槍躍馬便來交戰兩下軍兵在城邊混殺喊聲大震玄德曰本欲保民反害民也吾不願入襄陽孔明曰江陵乃荊州要地不如先取江陵為家玄德曰正合吾心於是引著百姓盡離襄陽大路望江陵而走襄陽城中百姓多有乘亂逃出城來跟玄德而去魏延與文聘交戰從巳至未手下兵卒皆已折盡延乃撥馬而逃卻尋不見玄德自投長沙太守韓玄去了卻說玄德同行軍民十餘萬大小車數千輛挑擔背包者不計其數路過劉表之墓玄德率眾將拜於墓前哭告曰辱弟備無德無才負兄寄託之重罪在備一身與百姓無干望兄英靈垂救荊襄之民言甚悲切軍民無不下淚忽哨馬報說曹操大軍已屯樊城使人收拾船筏即日渡江趕來也眾將皆曰江陵要地足可拒守今擁民眾數萬日行十餘里似此幾時得至江陵倘曹兵到如何迎敵不如暫棄百姓先行為上玄德泣曰舉大事者必以人為本今人歸我奈何棄之百姓聞玄德此言莫不傷感後人有詩讚之曰臨難仁心存百姓登舟揮淚動三軍至今憑弔襄江口父老猶然憶使君卻說玄德擁著百姓緩緩而行孔明曰追兵不久即至可遣雲長往江夏求救公子劉琦教他速起兵乘船會於江陵玄德從之即修書令雲長同孫乾領五百軍往江夏求救令張飛斷後趙雲保護老小其餘俱管顧百姓而行每日只走十餘里便歇卻說曹操在樊城使人渡江至襄陽召劉琮相見琮懼怕不敢往見蔡瑁張允請行王威密告琮曰將軍既降玄德又走曹操必懈弛無備願將軍奮整奇兵設於險處擊之操可獲矣獲操則威震天下中原雖廣可傳檄而定此難遇之機不可失也琮以其言告蔡瑁瑁叱王威曰汝不知天命安敢妄言威怒罵曰賣國之徒吾恨不生啖汝肉瑁欲殺之蒯越勸止瑁遂與張允同至樊城拜見曹操瑁等辭色甚是諂佞操問荊州軍馬錢糧今有多少瑁曰馬軍五萬步軍十五萬水軍八萬共二十八萬錢糧大半在江陵其餘各處亦足供給一載操曰戰船多少原是何人管領瑁曰大小戰船共七千餘隻原是瑁等二人掌管操遂加瑁為鎮南侯水軍大都督張允為助順侯水軍副都督二人大喜拜謝操又曰劉景升既死其子降順吾當表奏天子使永為荊州之主二人大喜而退荀攸曰蔡瑁張允乃諂佞之徒主公何遂加以如此顯爵更教都督水軍乎操笑曰吾豈不識人止因吾所領北地之眾不習水戰故且權用此二人待成事之後別有理會卻說蔡瑁張允歸見劉琮具言曹操許保奏將軍永鎮荊襄琮大喜次日與母蔡夫人齎捧印綬兵符親自渡江拜迎曹操操撫慰畢即引隨征軍將進屯襄陽城外蔡瑁張允令襄陽百姓焚香拜接曹操俱用好言撫諭入城至府中坐定即召蒯越近前撫慰曰吾不喜得荊州喜得異度也遂封蒯越為江陵太守樊城侯傅巽王粲等皆為關內侯而以劉琮為青州刺史便教起程琮聞命大驚辭曰琮不願為官願守父母鄉土操曰青州近帝都教你隨朝為官免在荊襄被人圖害琮再三推辭曹操不准琮只得與母蔡夫人同赴青州只有故將王威相隨其餘官員俱送至江口而回操喚于禁囑付曰你可引輕騎追劉琮母子殺之以絕後患于禁得令領眾趕上大喝曰我奉丞相令教來殺汝母子可早納下首級蔡夫人抱劉琮而大哭于禁喝令軍士下手王威忿怒奮力相鬥竟被眾軍所殺軍士殺死劉琮及蔡夫人于禁回報曹操操重賞于禁便使人往隆中搜尋孔明妻小卻不知去向原來孔明先已令人搬送至三江內隱避矣操深恨之襄陽既定荀攸進言曰江陵乃荊襄重地錢糧極廣劉備若據此地急難動搖操曰孤豈忘之隨命於襄陽諸將中選一員引軍開道諸將中卻獨不見文聘操使人尋問方纔來見操曰汝來何遲對曰為人臣而不能使其主保全境土心實悲慚無顏早見耳言訖欷歔流涕操曰真忠臣也除江夏太守賜爵關內侯便教引軍開道探馬報說劉備帶領百姓日行止十數里計程只有三百餘里操教各部下精選五千鐵騎星夜前進限一日一夜趕上劉備大軍陸續隨後而進卻說玄德引十數萬百姓三千餘軍馬一程程挨著往江陵進發趙雲保護老小張飛斷後孔明曰雲長往江夏去了絕無回音不知若何玄德曰敢煩軍師親自走一遭劉琦感公昔日之教今若見公親至事必諧矣孔明允諾便同劉封引五百軍先往江夏求救去了當日玄德自與簡雍糜竺糜芳同行正行間忽然一陣狂風在馬前刮起塵土沖天平遮紅日玄德驚曰此何兆也簡雍頗明陰陽袖占一課失驚曰此大凶之兆也應在今夜主公可速棄百姓而走玄德曰百姓從新野相隨至此吾安忍棄之雍日主公若戀而不棄禍不遠矣玄德問前面是何處左右答曰前面是當陽縣有座山名為景山玄德便教就此山紮住時秋末冬初涼風透骨黃昏將近哭聲遍野至四更時分只聽得西北喊聲震地而來玄德大驚急上馬引本部精兵二千餘人迎敵曹兵掩至勢不可當玄德死戰正在危迫之際幸得張飛引軍至殺開一條血路救玄德望東而走文聘當先攔住玄德罵曰背主之賊尚有何面目見人文聘羞慚滿面引兵自投東北去了張飛保著玄德且戰且走奔至天明聞喊聲漸漸遠去玄德方纔歇馬看手下隨行人止有百餘騎百姓老小并糜竺糜芳簡雍趙雲等一干人皆不知下落玄德大哭曰十數萬生靈皆因戀我遭此大難諸將及老小皆不知存亡雖土木之人寧不悲乎正悽惶時忽見糜芳面帶數箭踉蹌而來口言趙子龍反投曹操去了也玄德叱曰子龍是我故交安肯反乎張飛曰他今見我等勢窮力盡或者反投曹操以圖富貴耳玄德曰子龍從我於患難心如鐵石非富貴所能動搖也糜芳曰我親見他投西北去了張飛曰待我親自尋他去若撞見時一槍刺死玄德曰休錯疑了豈不見你二兄誅顏良文醜之事乎子龍此去必有事故我料子龍必不棄我也張飛那裏肯聽引二十餘騎至長阪橋見橋東有一帶樹木飛生一計教所從二十餘騎都砍下樹枝拴在馬尾上在樹林內往來馳騁衝起塵土以為疑兵飛卻親自橫矛立馬於橋上向西而望卻說趙雲自四更時分與曹軍廝殺往來衝突殺至天明尋不見玄德又失了玄德老小雲自思曰主人將甘糜二夫人與小主人阿斗託付在我身上今日軍中失散有何面目去見主人不如去決一死戰好歹要尋主母與小主人下落回顧左右只有三四十騎相隨雲拍馬在亂軍中尋覓二縣百姓號哭之聲震天動地中箭著槍拋男棄女而走者不計其數趙雲正走之間見一人臥在草中視之乃簡雍也雲急問曰曾見兩位主母否雍曰二主母棄了車仗抱阿斗而走我飛馬趕去轉過山坡被一將刺了一槍跌下馬來馬被奪了去我爭鬥不得故臥在此雲乃將從人所騎之馬借一匹與簡雍騎坐又著二卒扶護簡雍先去報與主人我上天入地好歹尋主母與小主人來如尋不見死在沙場上也說罷拍馬望長阪坡而去忽一人大叫趙將軍那裏去雲勒馬問曰你是何人答曰我乃劉使君帳下護送車仗的軍士被箭射倒在此趙雲便問二夫人消息軍士曰恰纔見甘夫人披頭跣足相隨一夥百姓婦女投南而走雲見說也不顧軍士急縱馬望南趕去只見一夥百姓男女數百人相攜而走雲大叫曰內中有甘夫人否夫人在後面望見趙雲放聲大哭雲下馬插槍而泣曰使主母失散雲之罪也糜夫人與小主人安在甘夫人曰我與糜夫人被逐棄了車仗雜於百姓內步行又撞見一枝軍馬衝散糜夫人與阿斗不知何往我獨自逃生至此正言間百姓發喊又撞出一枝軍來趙雲拔槍上馬看時面前馬上綁著一人乃糜竺也背後一將手提大刀引著千餘軍乃曹仁部將淳于導拿住糜竺正要解去獻功趙雲大喝一聲挺槍縱馬直取淳于導導抵敵不住被雲一槍刺落馬下向前救了糜竺奪得馬二匹雲請甘夫人上馬殺開條血路直送至長阪坡只見張飛橫矛立馬於橋上大叫子龍你如何反我哥哥雲曰我尋不見主母與小主人因此落後何言反耶飛曰若非簡雍先來報信我今見你怎肯干休也雲曰主公在何處飛曰只在前面不遠雲謂糜竺曰糜子仲保甘夫人先行待我仍往尋糜夫人與小主人去言罷引數騎再回舊路正走之間見一將手提鐵槍背著一口劍引十數騎躍馬而來趙雲更不打話直取那將交馬只一合把那將一槍刺倒從騎皆走原來那將乃曹操隨身背劍之將夏侯恩也曹操有寶劍二口一名倚天一名青釭倚天劍自佩之青釭劍令夏侯恩佩之那青釭劍砍鐵如泥鋒利無比當時夏侯恩自恃勇力背著那劍只顧引人搶奪擄掠不想撞著趙雲被他一槍刺死奪了那口劍看靶上有金嵌青釭二字方知是寶劍也雲插劍提槍復殺入重圍回顧手下從騎已沒一人只剩得孤身雲並無半點退心只顧往來尋覓但逢百姓便問糜夫人消息忽一人指曰夫人抱著孩兒左腿上著了槍行走不得只在前面牆缺內坐地趙雲聽了連忙追尋只見一個人家被火燒壞土牆糜夫人抱著阿斗坐於牆下枯井之傍啼哭雲急下馬伏地而拜夫人曰妾得見將軍阿斗有命矣望將軍可憐他父親飄蕩半世只有這點骨血將軍可護持此子教他得見父面妾死無恨雲曰夫人受難雲之罪也不必多言請夫人上馬雲自步行死戰保夫人透出重圍糜夫人曰不可將軍豈可無馬此子全賴將軍保護妾已重傷死何足惜望將軍速抱此子前去勿以妾為累也雲曰喊聲將近追兵已至請夫人速速上馬糜夫人曰妾身委實難去休得兩誤乃將阿斗遞與趙雲曰此子性命全在將軍身上趙雲三回五次請夫人上馬夫人只不肯上馬四邊喊聲又起雲厲聲曰夫人不聽吾言追軍若至為之奈何糜夫人乃棄阿斗於地翻身投入枯井中而死後人有詩讚之曰戰將全憑馬力多步行怎把幼君扶拚將一死存劉嗣勇決還虧女丈夫趙雲見夫人已死恐曹軍盜屍便將土牆推倒掩蓋枯井掩訖解開勒甲縧放下掩心鏡將阿斗抱護在懷綽槍上馬早有一將引一隊步軍至乃曹洪部將晏明也持三尖兩刃刀來戰趙雲不三合被趙雲一槍刺倒殺散眾軍衝開一條路正走間前面又一枝軍馬攔路當先一員大將旗號分明大書河間張郃雲更不答話挺槍便戰約十餘合雲不敢戀戰奪路而走背後張郃追來雲加鞭而行不想趷躂一聲連馬和人顛入土坑之內張郃挺槍來刺忽然一道紅光從土坑中滾起那匹馬平空一躍跳出坑外後人有詩曰紅光罩體困龍飛征馬衝開長阪圍四十二年真命主將軍因得顯神威張郃見了大驚而退趙雲縱馬正走背後忽有二將大叫趙雲休走前面又有二將使兩般軍器截住去路後面趕的是馬延張顗前面阻的是焦觸張南都是袁紹手下降將趙雲力戰四將曹軍一齊擁至雲乃拔青釭劍亂砍手起處衣甲透過血如湧泉殺退眾軍將直透重圍卻說曹操在景山頂上望見一將所到之處威不可當急問左右是誰曹洪飛馬下山大叫曰軍中戰將可留姓名雲應聲曰吾乃常山趙子龍也曹洪回報曹操操曰真虎將也吾當生致之遂令飛馬傳報各處如趙雲到不許放冷箭只要捉活的因此趙雲得脫此難此亦阿斗之福所致也這一場殺趙雲懷抱後主直透重圍砍倒大旗兩面奪槊三條前後槍刺劍砍殺死曹營名將五十餘員後人有詩曰血染征袍透甲紅當陽誰敢與爭鋒古來衝陣扶危主只有常山趙子龍趙雲當下殺透重圍已離大陣血滿征袍正行間山坡下又撞出兩枝軍乃夏侯惇部將鍾縉鍾紳兄弟二人一個使大斧一個使畫戟大喝趙雲快下馬受縛正是纔離虎窟逃生去又遇龍潭鼓浪來畢竟子龍怎地脫身且聽下回分解第四十二回 張翼德大鬧長阪橋 劉豫州敗走漢津口卻說鍾縉鍾紳二人攔住趙雲廝殺趙雲挺槍便刺鍾縉當先揮大斧來迎兩馬相交戰不三合被雲一槍刺落馬下奪路便走背後鍾紳持戟趕來馬尾相衝那枝戟只在趙雲後心內弄影雲急撥轉馬頭恰好兩胸相拍雲左手持槍隔過畫戟右手拔出青釭寶劍砍去帶盔連腦砍去一半紳落馬而死餘眾奔散趙雲得脫望長阪橋而走只聞後面喊聲大震原來文聘引軍趕來趙雲到得橋邊人困馬乏見張飛挺矛立馬於橋上雲大呼曰翼德援我飛曰子龍速行追兵我自當之雲縱馬過橋行二十餘里見玄德與眾人憩於樹下雲下馬伏地而泣玄德亦泣雲喘息而言曰趙雲之罪萬死猶輕糜夫人身帶重傷不肯上馬投井而死雲只得推土牆掩之懷抱公子身突重圍賴主公洪福幸而得脫適纔公子尚在懷中啼哭此一會不見動靜想是不能保也遂解視之原來阿斗正睡著未醒雲喜曰幸得公子無恙雙手遞與玄德玄德接過擲之於地曰為汝這孺子幾損我一員大將趙雲忙向地下抱起阿斗泣拜曰雲雖肝腦塗地不能報也後人有詩曰曹操軍中飛虎出趙雲懷內小龍眠無由撫慰忠臣意故把親兒擲馬前卻說文聘引軍追趙雲至長阪橋只見張飛倒豎虎鬚圓睜環眼手綽蛇矛立馬橋上又見橋東樹林之後塵頭大起疑有伏兵便勒住馬不敢近前俄而曹仁李典夏侯惇夏侯淵樂進張遼張郃許褚等都至見飛怒目橫矛立馬於橋上又恐是諸葛孔明之計都不敢近前紮住陣腳一字兒擺在橋西使人飛報曹操操聞知急上馬從陣後來張飛圓睜環眼隱隱見後軍青羅傘蓋旄鉞旌旗來到料得是曹操心疑親自來看飛乃厲聲大喝曰我乃燕人張翼德也誰敢與我決一死戰聲如巨雷曹軍聞之盡皆股栗曹操急令去其傘蓋回顧左右曰我向曾聞雲長言翼德於百萬軍中取上將之首如探囊取物今日相逢不可輕敵言未已張飛睜目又喝曰燕人張翼德在此誰敢來決死戰曹操見張飛如此氣概頗有退心飛望見曹操後軍陣腳移動乃挺矛又喝曰戰又不戰退又不退卻是何故喊聲未絕曹操身邊夏侯傑驚得肝膽碎裂倒撞於馬下操便回馬而走於是諸軍眾將一齊望西逃奔正是黃口孺子怎聞霹靂之聲病體樵夫難聽虎豹之吼一時棄槍落盔者不計其數人如潮湧馬似山崩自相踐踏後人有詩曰長阪橋頭殺氣生橫槍立馬眼圓睜一聲好似轟雷震獨退曹家百萬兵卻說曹操懼張飛之威驟馬望西而走冠簪盡落披髮奔逃張遼許褚趕上扯住轡環曹操倉皇失措張遼曰丞相休驚料張飛一人何足深懼今急回軍殺去劉備可擒也曹操方纔神色稍定乃令張遼許褚再至長阪橋探聽消息且說張飛見曹軍一擁而退不敢追趕速喚回原隨二十餘騎解去馬尾樹枝令將橋梁拆斷然後回馬來見玄德具言斷橋一事玄德曰吾弟勇則勇矣惜失於計較飛問其故玄德曰曹操多謀汝不合拆斷橋梁彼必追至矣飛曰他被我一喝倒退數里何敢再追玄德曰若不斷橋彼恐有埋伏不敢進兵今拆斷了橋彼料我無軍而怯必來追趕彼有百萬之眾雖涉江漢可填而過豈懼一橋之斷耶於是即刻起身從小路斜投漢津望沔陽路而走卻說曹操使張遼許褚探長阪橋消息回報曰張飛已拆斷橋梁而去矣操曰彼斷橋而去乃心怯也遂傳令差一萬軍速搭三座浮橋只今夜就要過李典曰此恐是諸葛亮之詐謀不可輕進操曰張飛一勇之夫豈有詐謀遂傳下號令火速進兵卻說玄德行近漢津忽見後面塵頭大起鼓聲連天喊聲震地玄德曰前有大江後有追兵如之奈何急命趙雲準備抵敵曹操下令軍中曰今劉備釜中之魚阱中之虎若不就此時擒捉如放魚入海縱虎歸山矣眾將可努力向前眾將領令一個個奮威追趕忽山坡後鼓聲響處一隊軍馬飛出大叫曰我在此等候多時了當頭那員大將手執青龍刀坐下赤兔馬原來是關雲長去江夏惜得軍馬一萬探知當陽長阪大戰特地從此路截出曹操一見雲長即勒住馬回顧眾將曰又中諸葛亮之計也傳令大軍速退雲長追趕十數里即回軍保護玄德等到漢津已有船隻伺候雲長請玄德並甘夫人阿斗至船中坐定雲長問曰二嫂如何不見玄德訴說當陽之事雲長歎曰昔日獵於許田時若從吾意可無今日之患玄德曰我於此時亦投鼠忌器耳正說之間忽見江南岸戰鼓大鳴舟船如蟻順風揚帆而來玄德大驚船來至近只見一人白袍銀鎧立於船頭上大呼曰叔父別來無恙小姪得罪來遲玄德視之乃劉琦也琦過船哭拜曰聞叔父困於曹操小姪特來接應玄德大喜遂合兵一處而行在船中正訴情由忽西南上戰船一字兒擺開乘風唿哨而至劉琦驚曰江夏之兵小姪已盡起至此矣今有戰船攔路非曹操之軍即江東之軍也如之奈何玄德出船頭視之見一人綸巾道服坐在船頭上乃孔明也背後立著孫乾玄德慌請過船問其何故卻在此孔明曰亮自至江夏先令雲長於漢津登陸地而接應我料曹操必來追趕主公必不從江陵來必斜取漢津矣故特請公子先來接應我竟往夏口盡起軍前來相助玄德大悅合為一處商議破曹之策孔明曰夏口城險頗有錢糧可以久守請主公到夏口屯住公子自回江夏整頓戰船收拾軍器為犄角之勢可以抵當曹操若共歸江夏則勢反孤矣劉琦曰軍師之言甚善但愚意欲請叔父暫至江夏整頓軍馬停當再回夏口不遲玄德曰賢姪之言亦是遂留下雲長引五千軍守夏口玄德孔明劉琦共投江夏卻說曹操見雲長在旱路引軍截出疑有伏兵不敢來追又恐水路先被玄德奪了江陵便星夜提兵赴江陵來荊州治中鄧義別駕劉先已備知襄陽之事料不能抵敵曹操遂引荊州軍民出郭投降曹操入城安民已定釋韓嵩之囚加為大鴻臚其餘眾官各有封賞曹操與眾將議曰今劉備已投江夏恐結連東吳是滋蔓也當用何計破之荀攸曰我今大振兵威遣使馳檄江東請孫權會獵於江夏共擒劉備分荊州之地永結盟好孫權必驚疑而來降則吾事濟矣操從其計一面發檄遣使赴東吳一面計點馬步水軍共八十三萬詐稱一百萬水陸並進船騎雙行沿江而來西連荊峽東接蘄黃寨柵聯絡三百餘里話分兩頭卻說江東孫權屯兵柴桑郡聞曹操大軍至襄陽劉琮已降今又星夜兼道取江陵乃集眾謀士商議禦守之策魯肅曰荊州與國鄰接江山險固士民殷富吾若據而有之此帝王之資也今劉表新亡劉備新敗肅請奉命往江夏弔喪因說劉備使撫劉表眾將同心一意共破曹操備若喜而從命則大事可成矣權喜從其言即遣魯肅齎禮往江夏弔喪卻說玄德至江夏與孔明劉琦共議良策孔明曰曹操勢大急難抵敵不如往投東吳孫權以為應援使南北相持吾等於中取利有何不可玄德曰江東人物極多必有遠謀安肯相容耶孔明笑曰今操引百萬之眾虎踞江漢江東安得不使人來探聽虛實若有人到此亮借一帆風直至江東憑三寸不爛之舌說南北兩軍互相吞併若南軍勝共誅曹操以取荊州之地若北軍勝則我乘勢以取江南可也玄德曰此論甚高但如何得江東人到正說間人報江東孫權差魯肅來弔喪船已傍岸孔明笑曰大事濟矣遂問劉琦曰往日孫策亡時襄陽曾遣人去弔喪否琦曰江東與我家有殺父之讎安得通慶弔之禮孔明曰然則魯肅之來非為弔喪乃來探聽軍情也遂謂玄德曰魯肅至若問曹操動靜主公只推不知再三問時主公只說可問諸葛亮計議已定使人迎接魯肅肅入城弔喪收過禮物劉琦請肅與玄德相見禮畢邀入後堂飲酒肅曰久聞皇叔大名無緣拜會今幸得見實為欣慰近聞皇叔與曹操會戰必知彼虛實敢問操軍約有幾何玄德曰備兵微將寡一聞操至即走竟不知彼虛實魯肅曰聞皇叔用諸葛孔明之謀兩場火燒得曹操魂亡膽落何言不知耶玄德曰除非問孔明便知其詳肅曰孔明安在願求一見玄德教請孔明出來相見肅見孔明禮畢問曰向慕先生才德未得拜晤今幸相遇願聞目今安危之事孔明曰曹操奸計亮已盡知但恨力未及故且避之肅曰皇叔今將止於此乎孔明曰使君與蒼梧太守吳臣有舊將往投之肅曰吳臣糧少兵微自不能保焉能容人孔明曰吳臣處雖不足久居今且暫依之別有良圖肅曰孫將軍虎踞六郡兵精糧足又極敬賢禮士江東英雄多歸附之今為君計莫若遣心腹往結東吳以共圖大事孔明曰劉使君與孫將軍自來無舊恐虛費詞說且別無心腹之人可使肅曰先生之兄現為江東參謀日望與先生相見肅不才願與公同見孫將軍共議大事玄德曰孔明是吾之師頃刻不可相離安可去也肅堅請孔明同去玄德佯不許孔明曰事急矣請奉命一行玄德方纔許諾魯肅遂別了玄德劉琦與孔明登舟望柴桑郡來正是只因諸葛扁舟去致使曹兵一旦休不知孔明此去畢竟如何且看下文分解第四十三回 諸葛亮舌戰群儒 魯子敬力排眾議卻說魯肅孔明辭了玄德劉琦登舟望柴桑郡來二人在舟中共議魯肅謂孔明曰先生見孫將軍切不可實言曹操兵多將廣孔明曰不須子敬叮嚀亮自有對答之語及船到岸肅請孔明於館驛中暫歇先自往見孫權權正聚文武於堂上議事聞魯肅回急召入問曰子敬往江夏體探虛實若何肅曰已知其略尚容徐稟權將曹操檄文示肅曰操昨遣使齎文至此孤先發遣來使現今會眾商議未定肅接檄文觀看其略曰孤近承帝命奉詔伐罪旄麾南指劉琮束手荊襄之民望風歸順今統雄兵百萬上將千員欲與將軍會獵於江夏共伐劉備同分土地永結盟好幸勿觀望速賜回音魯肅看畢曰主公尊意若何權曰未有定論張昭曰曹操擁百萬之眾借天子之名以征四方拒之不順且主公大勢可以拒操者長江也今操既得荊州長江之險已與我共之矣勢不可敵以愚之計不如納降為萬安之策眾謀士皆曰子布之言正合天意孫權沈吟不語張昭又曰主公不必多疑如降操則東吳民安江南六郡可保矣孫權低頭不語須臾權起更衣魯肅隨於權後權知肅意乃執肅手而言曰卿欲如何肅曰恰纔眾人所言深誤將軍眾人皆可降曹操惟將軍不可降曹操權曰何以言之肅曰如肅等降操當以肅還鄉黨累官故不失州郡也將軍降操欲安所歸乎位不過封侯車不過一乘騎不過一匹從不過數人豈得南面稱孤哉眾人之意各自為己不可聽也將軍宜早定大計權歎曰諸人議論大失孤望子敬開說大計正與吾見相同此天以子敬賜我也但操新得袁紹之眾近又得荊州之兵恐勢大難以抵敵肅曰肅至江夏引諸葛瑾之弟諸葛亮在此主公可問之便知虛實權曰臥龍先生在此乎肅曰現在館驛中安歇權曰今日天晚且未相見來日聚文武於帳下先教見我江東英俊然後升堂議事肅領命而去次日至館驛中見孔明又囑曰今見我主切不可言曹操兵多孔明笑曰亮自見機而變決不有誤肅乃引孔明至幕下早見張昭顧雍等一班文武二十餘人峨冠博帶整衣端坐孔明逐一相見各問姓名施禮已畢坐於客位張昭等見孔明丰神飄灑器宇軒昂料道此人必來游說張昭先以言挑之曰昭乃江東微末之士久聞先生高臥隆中自比管樂此語果有之乎孔明曰此亮平生小可之比也昭曰近聞劉豫州三顧先生於草廬之中幸得先生以為如魚得水思欲席捲荊襄今一旦以屬曹操未審是何主見孔明自思張昭乃孫權手下第一個謀士若不先難倒他如何說得孫權遂答曰吾觀取漢上之地易如反掌我主劉豫州躬行仁義不忍奪同宗之基業故力辭之劉琮孺子聽信佞言暗自投降致使曹操得以猖獗今我主屯兵江夏別有良圖非等閒可知也昭曰若此是先生言行相違也先生自比管樂管仲相桓公霸諸侯一匡天下樂毅扶持微弱之燕下齊七十餘城此二人者真濟世之才也先生在草廬之中但笑傲風月抱膝危坐今既從事劉豫州當為生靈興利除害剿滅亂賊且劉豫州未得先生之時尚且縱橫寰宇割據城池今得先生人皆仰望雖三尺童蒙亦謂彪虎生翼將見漢室復興曹氏即滅矣朝廷舊臣山林隱士無不拭目而待以為拂高天之雲翳仰日月之光輝拯斯民於水火之中措天下於衽席之上在此時也何先生自歸豫州曹兵一出棄甲拋戈望風而竄上不能報劉表以安庶民下不能輔孤子而據疆土乃棄新野走樊城敗當陽奔夏口無容身之地是豫州既得先生之後反不如其初也管仲樂毅果如是乎愚直之言幸勿見怪孔明聽罷啞然而笑曰鵬飛萬里其志豈群鳥能識哉譬如人染沈痾當先用糜粥以飲之和藥以服之待其腑臟調和形體漸安然後用肉食以補之猛藥以治之則病根盡去人得全生也若不待氣脈和緩便投以猛藥厚味欲求安保誠為難矣吾主劉豫州向日軍敗於汝南寄跡劉表兵不滿千將止關張趙雲而已此正如病勢尪羸已極之時也新野山僻小縣人民稀少糧食鮮薄豫州不過暫借以容身豈真將坐守於此耶夫以甲兵不完城郭不固軍不經練糧不繼日然而博望燒屯白河用水使夏侯惇曹仁輩心驚膽裂竊謂管仲樂毅之用兵未必過此至於劉琮降操豫州實出不知且又不忍乘亂奪同宗之基業此真大仁大義也當陽之敗豫州見有數十萬赴義之民扶老攜幼相隨不忍棄之日行十里不思進取江陵甘與同敗此亦大仁大義也寡不敵眾勝負乃其常事昔高皇數敗於項羽而垓下一戰成功此非韓信之良謀乎夫信久事高皇未嘗累勝蓋國家大計社稷安危是有主謀非比誇辯之徒虛譽欺人坐議立談無人可及臨機應變百無一能誠為天下笑耳這一篇言語說得張昭並無一言回答