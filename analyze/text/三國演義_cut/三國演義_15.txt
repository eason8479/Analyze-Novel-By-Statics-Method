玄德聞之大喜暗忖此人必是伏龍鳳雛即欲出見又恐造次候至天曉玄德求見水鏡問曰昨夜來者是誰水鏡曰此吾友也玄德求與相見水鏡曰此人欲往投明主已到他處去了玄德請問其姓名水鏡笑曰好好玄德再問伏龍鳳雛果係何人水鏡亦只笑曰好好玄德拜請水鏡出山相助同扶漢室水鏡曰山野閒散之人不堪世用自有勝吾十倍者來助公公宜訪之正談論間忽聞莊外人喊馬嘶小童來報有一將軍引數百人到莊來也玄德大驚急出視之乃趙雲也玄德大喜雲下馬入見曰某夜來回縣尋不見主公連夜跟問到此主公作速回縣只恐有人來縣中廝殺玄德辭了水鏡與趙雲上馬投新野來行不數里一彪人馬來到視之乃雲長翼德也相見大喜玄德訴說躍馬檀溪之事共相嗟訝到縣中與孫乾等商議乾曰可先致書於景升訴告此事玄德從其言即令孫乾齎書至荊州劉表喚入問曰吾請玄德襄陽赴會緣何逃席而去孫乾呈上書札具言蔡瑁設謀相害賴躍馬檀溪得脫表大怒急喚蔡瑁責罵曰汝焉敢害吾弟命推出斬之蔡夫人出哭求免死表怒猶未息孫乾告曰若殺蔡瑁恐皇叔不能安居於此矣表乃責而釋之使長子劉琦同孫乾至玄德處請罪琦奉命赴新野玄德接著設宴相待酒酣琦忽然墮淚玄德問其故琦曰繼母蔡氏常懷謀害之心姪無計免禍幸叔父指教玄德勸以小心盡孝自然無禍次日琦泣別玄德乘馬送琦出郭因指馬謂琦曰若非此馬吾已為泉下之人矣琦曰此非馬之力乃叔父之洪福也說罷相別劉琦涕泣而去玄德回馬入城忽見市上一人葛巾布袍皂縧烏履長歌而來歌曰天地反覆兮火欲殂大廈將崩兮一木難扶山谷有賢兮欲投明主明主求賢兮卻不知吾玄德聞歌暗思此人莫非水鏡所言伏龍鳳雛乎遂下馬相見邀入縣衙問其姓名答曰某乃潁上人也姓單名福久聞使君納士招賢欲來投託未敢輒造故行歌於市以動尊聽耳玄德大喜待為上賓單福曰適使君所乘之馬再乞一觀玄德命去鞍牽於堂下單福曰此非的盧馬乎雖是千里馬卻要妨主不可乘也玄德曰已應之矣遂具言躍檀溪之事福曰此乃救主非妨主也終必妨一主某有一法可禳玄德曰願聞禳法福曰公意中有仇怨之人可將此馬賜之待妨過了此人然後乘之自然無事玄德聞言變色曰公初至此不教吾以正道便教作利己妨人之事備不敢聞教福笑謝曰向聞使君仁德未敢便信故以此言相試耳玄德亦改容起謝曰備安能有仁德及人惟先生教之福曰吾自潁上來此聞新野之人歌曰新野牧劉皇叔自到此民豐足可見使君之仁德及人也玄德乃拜單福為軍師調練本部人馬卻說曹操自冀州回許都常有取荊州之意特差曹仁李典並降將呂曠呂翔等領兵三萬屯樊城虎視荊襄就探看虛實時呂曠呂翔稟曹仁曰今劉備屯兵新野招軍買馬積草儲糧其志不小不可不早圖之吾二人自降丞相之後未有寸功願請精兵五千取劉備之頭以獻丞相曹仁大喜與二呂兵五千前往新野廝殺探馬飛報玄德玄德請單福商議福曰既有敵兵不可令其入境可使關公引一軍從左而出以敵來軍中路張飛引一軍從右而出以敵來軍後路公自引趙雲出兵前路相迎敵可破矣玄德從其言即差關張二人去訖然後與單福趙雲等共引二千人馬出關相迎行不數里只見山後塵頭大起呂曠呂翔引軍來到兩邊各射住陣角玄德出馬於旗門下大呼曰來者何人敢犯吾境呂曠出馬曰吾乃大將呂曠也奉丞相命特來擒汝玄德大怒使趙雲出馬二將交戰不數合趙雲一槍刺呂曠於馬下玄德麾軍掩殺呂翔抵敵不住引軍便走正行間路傍一軍突出為首大將乃關雲長也衝殺一陣呂翔折兵大半奪路走脫行不到十里又一軍攔住去路為首大將挺矛大叫張翼德在此直取呂翔翔措手不及被張飛一矛刺中翻身落馬而死餘眾四散奔走玄德合軍追趕大半多被擒獲玄德班師回縣重待單福犒賞三軍卻說敗軍回見曹仁報說二呂被殺軍士多被活捉曹仁大驚與李典商議典曰二將欺敵而亡今只宜按兵不動申報丞相起大兵來征剿乃為上策仁曰不然今二將陣亡又折許多兵馬此讎不可不急報量新野彈丸之地何勞丞相大軍典曰劉備人傑也不可輕視仁曰公何怯也典曰兵法云知彼知己百戰百勝某非怯戰但恐不能必勝耳仁怒曰公懷二心耶吾必欲生擒劉備典曰將軍若去某守樊城仁曰汝若不同去真懷二心矣典不得已只得與曹仁點起二萬五千軍馬渡河投新野而來正是偏裨既有輿尸辱主將重興雪恥兵未知勝負何如且聽下文分解第三十六回 玄德用計襲樊城 元直走馬薦諸葛卻說曹仁忿怒遂大起本部之兵星夜渡河意欲踏平新野且說單福得勝回縣謂玄德曰曹仁屯兵樊城今知二將被誅必起大軍來戰玄德曰當何以迎之福曰彼若盡提兵而來樊城空虛可乘間襲之玄德問計福附耳低言如此如此玄德大喜預先準備已定忽探馬報說曹仁引大軍渡河來了單福曰果不出吾之料遂請玄德出軍迎敵兩陣對圓趙雲出馬喚彼將答話曹仁命李典出陣與趙雲交鋒約戰十數合李典料敵不過撥馬回陣雲縱馬追趕兩翼軍射住遂各罷兵歸寨李典回見曹仁言彼軍精銳不可輕敵不如回樊城曹仁大怒曰汝未出軍時已慢吾軍心今又賣陣罪當斬首便喝刀斧手推出李典要斬眾將苦告方免乃調李典領後軍仁自引兵為前部次日鳴鼓進軍布成一個陣勢使人問玄德曰識吾陣否單福便上高處觀望畢謂玄德曰此八門金鎖陣也八門者休生傷杜景死驚開如從生門景門開門而入則吉從傷門驚門休門而入則傷從杜門死門而入則亡今八門雖布得整齊只是中間還欠主持如從東南角上生門擊入往正西景門而出其陣必亂玄德傳令教軍士把住陣角命趙雲引五百軍從東南而入逕往西出雲得令挺槍躍馬引兵逕投東南角上吶喊殺入中軍曹仁便投北走雲不追趕卻突出西門又從西殺轉東南角上來曹仁軍大亂玄德麾軍衝擊曹兵大敗而退單福命休追趕收軍自回卻說曹仁輸了一陣方信李典之言因復請典商議言劉備軍中必有能者吾陣竟為所破李典曰吾雖在此甚憂樊城曹仁曰今晚去劫寨如得勝再行計議如不勝便退軍回樊城李典曰不可劉備必有準備仁曰若如此多疑何以用兵遂不聽李典之言自引軍為前隊使李典為後應當夜二更劫寨卻說單福正與玄德在寨中議事忽狂風驟起福曰今夜曹仁必來劫寨玄德曰何以敵之福笑曰吾已預算定了遂密密分撥已畢至二更曹仁兵將近寨只見寨中四圍火起燒著寨柵曹仁知有準備急令退軍趙雲掩殺將來仁不及收兵回寨急望北河而走將到河邊纔欲尋船渡河岸上一彪軍殺到為首大將乃張飛也曹仁死戰李典保護曹仁下船渡河曹軍大半淹死水中曹仁渡過河面上岸奔至樊城令人叫門只見城上一聲鼓響一將引軍而出大喝曰吾已取樊城多時矣眾驚視之乃關雲長也仁大驚撥馬便走雲長追殺過來曹仁又折了好些軍馬星夜投許昌於路打聽方知有單福為軍師設謀定計不說曹仁敗回許昌且說玄德大獲全勝引軍入樊城縣令劉泌出迎玄德安民已定那劉泌乃長沙人亦漢室宗親遂請玄德到家設宴相待只見一人侍立於側玄德視其人器宇軒昂因問泌曰此何人泌曰此吾之甥寇封本羅侯寇氏之子也因父母雙亡故依於此玄德愛之欲嗣為義子劉泌欣然從之遂使寇封拜玄德為父改名劉封玄德帶回令拜雲長翼德為叔雲長曰兄長既有子何必用螟蛉後必生亂玄德曰吾待之如子彼必事吾如父何亂之有雲長不悅玄德與單福計議令趙雲引一千軍守樊城玄德領眾自回新野卻說曹仁與李典回許都見曹操泣拜於地請罪具言損將折兵之事操曰勝負乃兵家之常但不知誰為劉備畫策曹仁言是單福之計操曰單福何人也程昱笑曰此非單福也此人幼好學擊劍中平末年嘗為人報讎殺人披髮塗面而走為吏所獲問其姓名不答吏乃縳於車上擊鼓行於市令市人識之雖有識者不敢言而同伴竊解救之乃更姓名而逃折節向學遍訪名師嘗與司馬徽談論此人乃潁川徐庶字元直單福乃其託名耳操曰徐庶之才比君何如昱曰十倍於昱操曰惜乎賢士歸於劉備羽翼成矣奈何昱曰徐庶雖在彼丞相要用召來不難操曰安得彼來歸昱曰徐庶為人至孝幼喪其父止有老母在堂現今其弟徐康已亡老母無人侍養丞相可使人賺其母至許昌令作書召其子則徐庶必至矣操大喜使人星夜前去取徐庶母不一日取至操厚待之因謂之曰聞令嗣徐元直乃天下奇才也今在新野助逆臣劉備背叛朝廷正猶美玉落於汙泥之中誠為可惜今煩老母作書喚回許都吾於天子之前保奏必有重賞遂命左右捧過文房四寶令徐母作書徐母曰劉備何如人也操曰沛郡小輩妄稱皇叔全無信義所謂外君子而內小人者也徐母厲聲曰汝何虛誑之甚也吾久聞玄德乃中山靖王之後孝景皇帝閣下玄孫屈身下士恭己待人仁聲素著世之黃童白叟牧子樵夫皆知其名真當世之英雄也吾兒輔之得其主矣汝雖託名漢相實為漢賊乃反以玄德為逆臣欲使吾兒背明投暗豈不自恥乎言訖取石硯便打曹操操大怒叱武士執徐母出將斬之程昱急止之入諫操曰徐母觸忤丞相者欲求死也丞相若殺之則招不義之名而成徐母之德徐母既死徐庶必死心助劉備以報讎矣不如留之使徐庶身心兩處縱使助劉備亦不盡力也且留得徐母在昱自有計賺徐庶至此以輔丞相操然其言遂不殺徐母送於別室養之程昱日往問候詐言曾與徐庶結為兄弟待徐母如親母時常餽送物件必具手啟徐母因亦作手啟答之程昱賺得徐母筆跡乃倣其字體詐修家書一封差一心腹人持書逕奔新野縣尋問單福行幕軍士引見徐庶庶知母有家書至急喚入問之來人曰某乃館下走卒奉老夫人言語有書附達庶拆封視之書曰近汝弟康喪舉目無親正悲悽間不期曹丞相使人賺至許昌言汝背反下我於縲絏賴程昱等救免若得汝來降能免我死如書到日可念劬勞之恩星夜前來以全孝道然後徐圖歸耕故園免遭大禍吾今命若懸絲專望救援更不多囑徐庶覽畢淚如泉湧持書來見玄德曰某本潁川徐庶字元直為因逃難更名單福前聞劉景升招賢納士特往見之及與論事方知是無用之人作書別之夤夜至司馬水鏡莊上訴說其事水鏡深責庶不識主因說劉豫州在此何不事之庶故作狂歌於市以動使君幸蒙不棄即賜重用爭奈老母今被曹操奸計賺至許昌囚禁將欲加害老母手書來喚庶不容不去非不欲效犬馬之勞以報使君奈慈親被執不得盡力今當告歸容圖後會玄德聞言大哭曰母子乃天性之親元直無以備為念待與老夫人相見之後或者再得奉教徐庶便拜謝欲行玄德曰乞再聚一宵來日餞行孫乾密謂玄德曰元直天下奇才久在新野盡知我軍中虛實今若使歸曹操必然重用我其危矣主公宜苦留之切勿放去操見元直不去必斬其母元直知母死必為母報讎力攻曹操也玄德曰不可使人殺其母而吾用其子不仁也留之不使去以絕其母子之道不義也吾寧死不為不仁不義之事眾皆感歎玄德請徐庶飲酒庶曰今聞老母被囚雖金波玉液不能下咽矣玄德曰備聞公將去如失左右手雖龍肝鳳髓亦不甘味二人相對而泣坐以待旦諸將已於郭外安排筵席餞行玄德與徐庶並馬出城至長亭下馬相辭玄德舉杯謂徐庶曰備分淺緣薄不能與先生相聚望先生善事新主以成功名庶泣曰某才微智淺深荷使君重用今不幸半途而別實為老母故也縱使曹操相迫庶亦終身不設一謀玄德曰先生既去劉備亦將遠遁山林矣庶曰某所以與使君共圖王霸之業者恃此方寸耳今以老母之故方寸亂矣縱使在此無益於事使君宜別求高賢輔佐共圖大業何便灰心如此玄德曰天下高賢無有出先生右者庶曰某樗櫟庸材何敢當此重譽臨別又顧謂諸將曰願諸公善事使君以圖名垂竹帛功標青史切勿效庶之無始終也諸將無不傷感玄德不忍相離送了一程又送一程庶辭曰不勞使君遠送庶就此告別玄德就馬上執庶之手曰先生此去天各一方未知相會卻在何日說罷淚如雨下庶亦涕泣而別玄德立馬於林畔看徐庶乘馬與從者匆匆而去玄德哭曰元直去矣吾將奈何凝淚而望卻被一樹林隔斷玄德以鞭指曰吾欲盡伐此處樹木眾問何故玄德曰因阻吾望徐元直之目也正望間忽見徐庶拍馬而回玄德曰元直復回莫非無去意乎遂欣然拍馬向前迎問曰先生此回必有主意庶勒馬謂玄德曰某因心緒如麻忘卻一語此間有一奇士只在襄陽城外二十里隆中使君何不求之玄德曰敢煩元直為備請來相見庶曰此人不可屈致使君可親往求之若得此人無異周得呂望漢得張良也玄德曰此人比先生才德何如庶曰以某比之譬猶駑馬並麒麟寒鴉配鸞鳳耳此人每嘗自比管仲樂毅以吾觀之管樂殆不及此人此人有經天緯地之才蓋天下一人也玄德喜曰願聞此人姓名庶曰此人乃瑯琊陽都人複姓諸葛名亮字孔明乃漢司隸校尉諸葛豐之後其父名珪字子貢為泰山郡丞早卒亮從其叔玄玄與荊州劉景升有舊因往依之遂家於襄陽後玄卒亮與弟諸葛均躬耕於南陽嘗好為梁父吟所居之地有一岡名臥龍岡因自號為臥龍先生此人乃絕代奇才使君急宜枉駕見之若此人肯相輔佐何愁天下不定乎玄德曰昔水鏡先生曾為備言伏龍鳳雛兩人得一可安天下今所云莫非即伏龍鳳雛乎庶曰鳳雛乃襄陽龐統也伏龍正是諸葛孔明玄德踴躍曰今日方知伏龍鳳雛之語何期大賢只在目前非先生言備有眼如盲也後人有讚徐庶走馬薦諸葛詩曰痛恨高賢不再逢臨岐泣別兩情濃片言卻似春雷震能使南陽起臥龍徐庶薦了孔明再別玄德策馬而去玄德聞徐庶之語方悟司馬德操之言似醉方醒如夢初覺引眾將回至新野便具厚幣同關張前去南陽請孔明且說徐庶既別玄德感其留戀之情恐孔明不肯出山輔之遂乘馬直至臥龍岡下入草廬見孔明孔明問其來意庶曰庶本欲事劉豫州奈老母為曹操所囚馳書來召只得捨之而往臨行時將公薦與玄德玄德即日將來奉謁望公勿推阻即展平生之大才以輔之幸甚孔明聞言作色曰君以我為享祭之犧牲乎說罷拂袖而入庶羞慚而退上馬趲程赴許昌見母正是囑友一言因愛主赴家千里為思親未知後事若何且看下文分解第三十七回 司馬徽再薦名士 劉玄德三顧草廬卻說徐庶趲程赴許昌曹操知徐庶已到遂命荀彧程昱等一班謀士往迎之庶入相府拜見曹操操曰公乃高明之士何故屈身而事劉備乎庶曰某幼逃難流落江湖偶至新野遂與玄德交厚老母在堂幸蒙顧念不勝愧感操曰公今至此正可晨昏侍奉令堂吾亦得聽清誨矣庶拜謝而出急往見其母泣拜於堂下母大驚曰汝何故至此庶曰近於新野事劉豫州因得母書故星夜至此徐母勃然大怒拍案罵曰辱子飄蕩江湖數年吾以為汝學業有進何其反不如初也汝既讀書須知忠孝不能兩全豈不識曹操欺君罔上之賊劉玄德仁義布於四海況又漢室之冑汝既事之得其主矣今憑一紙偽書更不詳察遂棄明投暗自取惡名真愚夫也吾有何面目與汝相見汝玷辱祖宗空生於天地間耳罵得徐庶拜伏於地不敢仰視母自轉入屏風後去了少頃家人出報曰老夫人縊於梁間徐庶慌入救時母氣已絕後人有徐母讚曰賢哉徐母流芳千古守節無虧於家有補教子多方處身自苦氣若丘山義出肺腑讚美豫州毀觸魏武不畏鼎鑊不懼刀斧惟恐後嗣玷辱先祖伏劍同流斷機堪伍生得其名死得其所賢哉徐母流芳千古徐庶見母已死哭絕於地良久方甦曹操使人齎禮弔問又親往祭奠徐庶葬母柩於許昌之南原居喪守墓凡曹操所賜庶俱不受時操欲商議南征荀彧諫曰天寒未可用兵姑待春暖方可長驅大進操從之乃引漳河之水作一池名玄武池於內教練水軍準備南征卻說玄德正安排禮物欲往隆中謁諸葛亮忽人報門外有一先生峨冠博帶道貌非常特來相探玄德曰此莫非即孔明否遂整衣出迎視之乃司馬徽也玄德大喜請入後堂高坐拜問曰備自別仙顏日因軍務倥傯有失拜訪今得光降大慰仰慕之私徽曰聞徐元直在此特來一會玄德曰近因曹操囚其母徐母遣人馳書喚回許昌去矣徽曰此中曹操之計矣吾素聞徐母最賢雖為操所囚必不肯馳書召其子此書必詐也元直不去其母尚存今若去母必死矣玄德驚問其故徽曰徐母高義必羞見其子也玄德曰元直臨行薦南陽諸葛亮其人若何徽笑曰元直欲去自去便了何又惹他出來嘔心血也玄德曰先生何出此言徽曰孔明與博陵崔州平潁川石廣元汝南孟公威與徐元直四人為密友此四人務於精純惟孔明獨觀其大略嘗抱膝長吟而指四人曰公等仕進可至刺史郡守眾問孔明之志若何孔明但笑而不答每常自比管仲樂毅其才不可量也玄德曰何潁川之多賢乎徽曰昔有殷馗善觀天文嘗謂群星聚於潁分其地必多賢士時雲長在側曰某聞管仲樂毅乃春秋戰國名人功蓋寰宇孔明自比此二人毋乃太過徽笑曰以吾觀之不當比此二人我欲另以二人比之雲長問那二人徽曰可比興周八百年之姜子牙旺漢四百年之張子房也眾皆愕然徽下階相辭欲行玄德留之不住徽出門仰天大笑曰臥龍雖得其主不得其時惜哉言罷飄然而去玄德嘆曰真隱居賢士也次日玄德同關張並從人等來隆中遙望山畔數人荷鋤耕於田間而作歌曰蒼天如圓蓋陸地似棋局世人黑白分往來爭榮辱榮者自安安辱者定碌碌南陽有隱居高眠臥不足玄德聞歌勒馬喚農夫問曰此歌何人所作答曰乃臥龍先生所作也玄德曰臥龍先生住何處農夫曰自此山之南一帶高岡乃臥龍岡也岡前疏林內茅廬中即諸葛先生高臥之地玄德謝之策馬前行不數里遙望臥龍岡果然清景異常後人有古風一篇單道臥龍居處詩曰襄陽城西二十里一帶高岡枕流水高岡屈曲壓雲根流水潺湲飛石髓勢若困龍石上蟠形如單鳳松陰裏柴門半掩閉茅廬中有高人臥不起修竹交加列翠屏四時籬落野花馨床頭堆積皆黃卷座上往來無白丁叩戶蒼猿時獻果守門老鶴夜聽經囊裹名琴藏古錦壁間寶劍映松文廬中先生獨幽雅閒來親自勤耕稼專待春雷驚夢回一聲長嘯安天下玄德來到莊前下馬親叩柴門一童出問玄德曰漢左將軍宜城亭侯領豫州牧皇叔劉備特來拜見先生童子曰我記不得許多名字玄德曰你只說劉備來訪童子曰先生今早已出玄德曰何處去了童子曰蹤跡不定不知何處去了玄德曰幾時歸童子曰歸期亦不定或三五日或十數日玄德惆悵不已張飛曰既不見自歸去罷了玄德曰且待片時雲長曰不如且歸再使人來探聽玄德從其言囑付童子如先生回可言劉備拜訪遂上馬行數里勒馬回觀隆中景物果然山不高而秀雅水不深而澄清地不廣而平坦林不大而茂盛猿鶴相親松篁交翠觀之不已忽見一人容貌軒昂丰姿俊爽頭戴逍遙巾身穿皂布袍杖藜從山僻小路而來玄德曰此必臥龍先生也急下馬向前施禮問曰先生非臥龍否其人曰將軍是誰玄德曰劉備也其人曰吾非孔明乃孔明之友博陵崔州平也玄德曰久聞大名幸得相遇乞即席地權坐請教一言二人對坐於林間石上關張侍立於側州平曰將軍何故欲見孔明玄德曰方今天下大亂四方雲擾欲見孔明求安邦定國之策耳州平笑曰公以定亂為主雖是仁心但自古以來治亂無常自高祖斬蛇起義誅無道秦是由亂而入治也至哀平之世二百年太平日久王莽纂逆又由治而入亂光武中興重整基業復由亂而入治至今二百年民安已久故干戈又復四起此正由治入亂之時未可猝定也將軍欲使孔明斡旋天地補綴乾坤恐不易為徒費心力耳豈不聞順天者逸逆天者勞數之所在理不得而奪之命之所在人不得而強之乎玄德曰先生所言誠為高見但備身為漢冑合當匡扶漢室何敢委之數與命州平曰山野之夫不足與論天下事適承明問故妄言之玄德曰蒙先生見教但不知孔明往何處去了州平曰吾亦欲訪之正不知其何往玄德曰請先生同至敝縣若何州平曰愚性頗樂閒散無意功名久矣容他日再見言訖長揖而去玄德與關張上馬而行張飛曰孔明又訪不著卻遇此腐儒閒談許久玄德曰此亦隱者之言也三人回至新野過了數日玄德使人探聽孔明回報曰臥龍先生已回矣玄德便教備馬張飛曰量一村夫何必哥哥自去可使人喚來便了玄德叱曰汝豈不聞孟子云欲見賢而不以其道猶欲其入而閉之門也孔明當世大賢豈可召乎遂上馬再往訪孔明關張亦乘馬相隨時值隆冬天氣嚴寒彤雲密布行無數里忽然朔風凜凜瑞雪霏霏山如玉簇林似銀床張飛曰天寒地凍尚不用兵豈宜遠見無益之人乎不如回新野以避風雪玄德曰吾正欲使孔明知我慇懃之意如弟輩怕冷可先回去飛曰死且不怕豈怕冷乎但恐哥哥空勞神思玄德曰勿多言只相隨同去將近茅廬忽聞路旁酒店中有人作歌玄德立馬聽之其歌曰壯士功名尚未成嗚呼久不遇陽春君不見東海老叟辭荊榛後車遂與文王親八百諸侯不期會白魚入舟涉孟津牧野一戰血流杵鷹揚偉烈冠武臣又不見高陽酒徒起草中長揖芒碭隆準公高談王霸驚人耳輟洗延坐欽英風東下齊城七十二天下無人能繼蹤二人非際聖天子至今誰復識英雄歌罷又有一人擊卓而歌其歌曰吾皇提劍清寰海創業垂基四百載桓靈季業火德衰奸臣賊子調鼎鼐青蛇飛下御座傍又見妖虹降玉堂群盜四方如蟻聚奸雄百輩皆鷹揚吾儕長嘯空拍手悶來村店飲村酒獨善其身盡日安何須千古名不朽二人歌罷撫掌大笑玄德曰臥龍其在此間乎遂下馬入店見二人憑桌對飲上首者白面長鬚下首者清奇古貌玄德揖而問曰二公誰是臥龍先生長鬚者曰公何人欲尋臥龍何幹玄德曰某乃劉備也欲訪先生求濟世安民之術長鬚者曰吾等非臥龍皆臥龍之友也吾乃潁川石廣元此位是汝南孟公威玄德喜曰備久聞二公大名幸得邂逅今有隨行馬匹在此敢請二公同往臥龍莊上一談廣元曰吾等皆山野慵懶之徒不省治國安民之事不勞下問明公請自上馬尋訪臥龍玄德乃辭二人上馬投臥龍岡來到莊前下馬扣門問童子曰先生今日在莊否童子曰現在堂上讀書玄德大喜遂跟童子而入至中門只見門上大書一聯云淡泊以明志寧靜而致遠玄德正看間忽聞吟詠之聲乃立於門側窺之見草堂之上一少年擁爐抱膝歌曰鳳翱翔於千仞兮非梧不棲士伏處於一方兮非主不依樂躬耕於隴畝兮吾愛吾廬聊寄傲於琴書兮以待天時玄德待其歌罷上草堂施禮曰備久慕先生無緣拜會昨因徐元直稱薦敬至仙莊不遇空回今特冒風雪而來得瞻道貌實為萬幸那少年慌忙答禮曰將軍莫非劉豫州欲見家兄否玄德驚訝曰先生又非臥龍耶少年曰某乃臥龍之弟諸葛均也愚兄弟三人長兄諸葛瑾現在江東孫仲謀處為幕賓孔明乃二家兄玄德曰臥龍今在家否均曰昨為崔州平相約出外閒遊去矣玄德曰何處閒遊均曰或駕小舟遊於江湖之中或訪僧道於山嶺之上或尋朋友於村落之間或樂琴棋於洞府之內往來莫測不知去所玄德曰劉備直如此緣分淺薄兩番不遇大賢均曰少坐獻茶張飛曰那先生既不在請哥哥上馬玄德曰我既到此間如何無一語而回因問諸葛均曰聞令兄臥龍先生熟諳韜略日看兵書可得聞乎均曰不知張飛曰問他則甚風雪甚緊不如早歸玄德叱止之均曰家兄不在不敢久留車騎容日卻來回禮玄德曰豈敢望先生枉駕數日之後備當再至願借紙筆作一書留達令兄以表劉備慇懃之意均遂進文房四寶玄德呵開凍筆拂展雲箋寫書曰備久慕高名兩次晉謁不遇空回惆悵何似竊念備漢朝苗裔濫叨名爵伏觀朝廷陵替綱紀崩摧群雄亂國惡黨欺君備心膽俱裂雖有匡濟之誠實乏經綸之策仰望先生仁慈忠義慨然展呂望之大才施子房之鴻略天下幸甚社稷甚幸先此布達再容齊戒勳沐特拜尊顏面傾鄙悃統希鑒原玄德寫罷遞與諸葛均收了拜辭出門均送出玄德再三慇懃致意而別方上馬欲行忽見童子招手籬外叫曰老先生來也玄德視之見小橋之西一人煖帽遮頭狐裘蔽體騎著一驢後隨一青衣小童攜一葫蘆酒踏雪而來轉過小橋口吟詩一首詩曰一夜北風寒萬里彤雲厚長空雪亂飄改盡江山舊仰面觀太虛疑是玉龍鬥紛紛鱗甲飛頃刻遍宇宙騎驢過小橋獨嘆梅花瘦玄德聞歌曰此真臥龍矣滾鞍下馬向前施禮曰先生冒寒不易劉備等候久矣那人慌忙下驢答禮諸葛均在後曰此非臥龍家兄乃家兄岳父黃承彥也玄德曰適間所吟之句極其高妙承彥曰老夫在小婿家觀梁父吟記得這一篇適過小橋偶見籬落間梅花故感而誦之不期為尊客所聞玄德曰曾見賢婿否承彥曰便是老夫也來看他玄德聞言辭別承彥上馬而歸正值風雪又大回望臥龍岡悒怏不已後人有詩單道玄德風雪訪孔明詩曰一天風雪訪賢良不遇空回意感傷凍合溪橋山石滑寒侵鞍馬路途長當頭片片梨花落撲面紛紛柳絮狂回首停鞭遙望處爛銀堆滿臥龍岡玄德回新野之後光陰荏苒又早新春乃令卜者揲蓍選擇吉期齋戒三日薰沐更衣再往臥龍岡謁孔明關張聞之不悅遂一齊入諫玄德正是高賢未服英雄志屈節偏生傑士疑未知其言若何且看下文分解第三十八回 定三分隆中決策 戰長江孫氏報讎卻說玄德訪孔明兩次不遇欲再往訪之關公曰兄長兩次親往拜謁其禮太過矣想諸葛亮有虛名而無實學故避而不敢見兄何惑於斯人之甚也玄德曰不然昔齊桓公欲見東郭野人五反而方得一面況吾欲見大賢耶張飛曰哥哥差矣量此村夫何足為大賢今番不須哥哥去他如不來我只用一條麻繩縛將來玄德叱曰汝皆不聞周文王謁姜子牙之事乎文王且如此敬賢汝何太無禮今番汝休去我自與雲長去飛曰既兩位哥哥都去小弟如何落後玄德曰汝若同往不可失禮飛應諾於是三人乘馬引從者住隆中離草廬半里之外玄德便下馬步行正遇諸葛均玄德忙施禮問曰令兄在莊否均曰昨暮方歸將軍今日可與相見言罷飄然自去玄德曰今番僥倖得見先生矣張飛曰此人無禮便引我等到莊也不妨何故竟自去了玄德曰彼各有事豈可相強三人來到莊前叩門童子開門出問玄德曰有勞仙童轉報劉備專來拜見先生童子曰今日先生雖在家但現在草堂上晝寢未醒玄德曰既如此且休通報分付關張二人只在門首等著玄德徐步而入見先生仰臥於草堂几席之上玄德拱立階下半晌先生未醒關張在外立久不見動靜入見玄德猶然侍立張飛大怒謂雲長曰這先生如何傲慢見我哥哥侍立階下他竟高臥推睡不起等我去屋後放一把火看他起不起雲長再三勸住玄德仍命二人出門外等候望堂上時見先生翻身將起忽又朝裏壁睡著童子欲報玄德曰且勿驚動又立了一個時辰孔明纔醒口吟詩曰大夢誰先覺平生我自知草堂春睡足窗外日遲遲孔明吟罷翻身問童子曰有俗客來否童子曰劉皇叔在此立候多時孔明乃起身曰何不早報尚容更衣遂轉入後堂又半晌方整衣冠出迎玄德見孔明身長八尺面如冠玉頭戴綸巾身披鶴氅飄飄然有神仙之概玄德下拜曰漢室末冑涿郡愚夫久聞先生大名如雷貫耳昨兩次晉謁不得一見已書賤名於文几未審得入覽否孔明曰南陽野人疏懶性成屢蒙將軍枉臨不勝愧赧二人敘禮分賓主而坐童子獻茶茶罷孔明曰昨觀書意足見將軍憂民憂國之心但恨亮年幼才疏有誤下問玄德曰司馬德操之言徐元直之語豈虛談哉望先生不棄鄙賤曲賜教誨孔明曰德操元直世之高士亮乃一耕夫耳安敢談天下事二公謬舉矣將軍奈何舍美玉而求頑石乎玄德曰大丈夫抱經世奇才豈可空老於林泉之下願先生以天下蒼生為念開備愚魯而賜教孔明笑曰願聞將軍之志玄德屏人促席而告曰漢室傾頹奸臣竊命備不量力欲伸大義於天下而智術淺短迄無所就惟先生開其愚而拯厄實為萬幸孔明曰自董卓造逆以來天下豪傑並起曹操勢不及袁紹而竟能克紹者非惟天時抑亦人謀也今操已擁百萬之眾挾天子以令諸侯此誠不可與爭鋒孫權據有江東已歷三世國險而民附此可用為援而不可圖也荊州北據漢沔利盡南海東連吳會西通巴蜀此用武之地非其主不能守是殆天所以資將軍將軍豈可棄乎益州險塞沃野千里天府之國高祖因之以成帝業今劉璋闇弱民殷國富而不知存恤智能之士思得明君將軍既帝室之冑信義著於四海總攬英雄思賢如渴若跨有荊益保其巖阻西和諸戎南撫彝越外結孫權內修政理待天下有變則命一上將將荊州之兵以向宛洛將軍身率益州之眾以出秦川百姓有不簞食壼漿以迎將軍者乎誠如是則大業可成漢室可興矣此亮所以為將軍謀者也惟將軍圖之言罷命童子取出畫一軸挂於中堂指謂玄德曰此西川五十四州之圖也將軍欲成霸業北讓曹操占天時南讓孫權占地利將軍可占人和先取荊州為家後即取西川建基業以成鼎足之勢然後可圖中原也