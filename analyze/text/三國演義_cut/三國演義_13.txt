許攸出仰天歎曰忠言逆耳豎子不足與謀吾子姪已遭審配之害吾何顏復見冀州之人乎遂欲拔劍自刎左右奪劍勸曰公何輕生至此袁紹不納直言後必為曹操所擒公既與曹公有舊何不棄暗投明只這兩句言語點醒許攸於是許攸逕投後人有詩歎曰本初豪氣蓋中華官渡相持枉歎嗟若使許攸謀見用山河豈得屬曹家卻說許攸暗步出營逕投曹寨伏路軍人拿住攸曰我是曹丞相故友快與我通報說南陽許攸來見軍士忙報入寨中時操方解衣歇息聞說許攸私奔到寨大喜不及穿履跣足出迎遙見許攸撫掌歡笑攜手共入操先拜於地攸慌扶起曰公乃漢相吾乃布衣何謙恭如此操曰公乃操故友豈敢以名爵相上下乎攸曰某不能擇主屈身袁紹言不聽計不從今特棄之來見故人願賜收錄操曰子遠肯來吾事濟矣願即教我以破紹之計攸曰吾曾教袁紹以輕騎乘虛襲許都首尾相攻操大驚曰若袁紹用子言吾事敗矣攸曰公今軍糧尚有幾何操曰可支一年攸笑曰恐未必操曰有半年耳攸拂袖而起趨步出帳曰吾以誠相投而公見欺如是豈吾所望哉操挽留曰子遠勿嗔尚容實訴軍中糧實可支三月耳攸笑曰世人皆言孟德奸雄今果然也操亦笑曰豈不聞兵不厭詐遂附耳低言曰軍中止有此月之糧攸大聲曰休瞞我糧已盡矣操愕然曰何以知之攸乃出操與荀彧之書以示之曰此書何人所寫操驚問曰何處得之攸以獲使之事相告操執其手曰子遠既念舊交而來願即有以教我攸曰明公以孤軍抗大敵而不求急勝之方此取死之道也攸有一策不過三日使袁紹百萬之眾不戰自破明公還肯聽否操喜曰願聞良策攸曰袁紹軍糧輜重盡積烏巢今撥淳于瓊把守瓊嗜酒無備公可選精兵詐稱袁將蔣奇領兵到彼護糧乘間燒其糧草輜重則紹軍不三日將自亂矣操大喜重待許攸留於寨中次日操自選馬步軍士五千準備往烏巢劫糧張遼曰袁紹屯糧之所安得無備丞相未可輕往恐許攸有詐操曰不然許攸此來天敗袁紹今吾軍糧不給難以久持若不用許攸之計是坐而待困也彼若有詐安肯留我寨中且吾亦欲劫寨久矣今劫糧之舉計在必行君請勿疑遼曰亦須防袁紹乘虛來襲操笑曰吾已籌之熟矣便教荀攸賈詡曹洪同許攸守大寨夏侯惇夏侯淵領一軍伏於左曹仁李典領一軍伏於右以備不虞教張遼許褚在前徐晃于禁在後操自引諸將居中共五千人馬打著袁軍旗號軍士皆束草負薪人銜枚馬勒口黃昏時分望烏巢進發是夜星光滿天且說沮授被袁紹拘禁在軍中是夜因見眾星朗列乃命監者引出中庭仰觀天象忽見太白逆行侵犯牛斗之分大驚曰禍將至矣遂連夜求見袁紹時紹已醉臥聽說沮授有密事啟報喚入問之授曰適觀天象見太白逆行於柳鬼之間流光射入牛斗之分恐有賊兵劫掠之害烏巢屯糧之所不可不提備宜速遣精兵猛將於間道山路巡哨免為曹操所算紹怒叱曰汝乃得罪之人何敢妄言惑眾因叱監者曰吾令汝拘囚之何敢放出遂命斬監者別喚人監押沮授授出掩淚歎曰我軍亡在旦夕我屍骸不知落於何處也後人有詩歎曰逆耳忠言反見讎獨夫袁紹少機謀烏巢糧盡根基拔猶欲區區守冀州卻說曹操領兵夜行前過袁紹別寨寨兵問是何處軍馬操使人應曰蔣奇奉命往烏巢護糧袁軍見是自家旗號遂不疑惑凡過數處皆詐稱蔣奇之兵並無阻礙及到烏巢四更已盡操教軍士將束草周圍舉火眾將校鼓譟直入時淳于瓊方與眾將飲了酒醉臥帳中聞鼓譟之聲連忙跳起問何故喧鬧言未已早被撓鉤拖翻眭元進趙叡運糧方回見屯上火起急來救應曹軍飛報曹操說賊兵在後請分軍拒之操大喝曰諸將只顧奮力向前待賊至背後方可回戰於是眾軍將無不爭先掩殺一霎時火燄四起煙迷太空眭趙二將驅兵來救操勒馬回戰二將抵敵不住皆被曹軍所殺糧草盡行燒絕淳于瓊被擒見操操命割去其耳鼻手指縛於馬上放回紹營以辱之卻說袁紹在帳中聞報正北上火光滿天知是烏巢有失急出帳召文武各官商議遣兵往救張郃曰某與高覽同往救之郭圖曰不可曹軍劫糧曹操必然親往操既自出寨必虛空可縱兵先擊曹操之寨操聞之必速還此孫臏圍魏救趙之計也張郃曰非也曹操多謀外出必為內備以防不虞今若攻操營而不拔瓊等見獲吾屬皆被擒矣郭圖曰曹操只顧劫糧豈留兵在寨耶再三請劫曹營紹乃遣張郃高覽引軍五千往官渡擊曹營遣蔣奇領兵一萬往救烏巢且說曹操殺散淳于瓊部卒盡奪其衣甲旗幟偽作淳于瓊部下敗軍回寨至山僻小路正遇蔣奇軍馬奇軍問之稱是烏巢敗軍奔回奇遂不疑驅馬逕過張遼許褚忽至大喝蔣奇休走奇措手不及被張遼斬於馬下盡殺蔣奇之兵又使人當先偽報云蔣奇已自殺散烏巢兵了袁紹因不復遣人接應烏巢只添兵往官渡卻說張郃高覽攻打曹營左邊夏侯惇右邊曹仁中路曹洪一齊衝出三下攻擊袁軍大敗比及接應軍到曹操又從背後殺來四下圍住掩殺張郃高覽奪路走脫袁紹收得烏巢敗殘軍馬歸寨見淳于瓊耳鼻皆無手足盡落紹問如何失了烏巢敗軍告說淳于瓊醉臥因此不能抵敵紹怒立斬之郭圖恐張郃高覽回寨證對是非先於袁紹前譖曰張郃高覽見主公兵敗心中必喜紹曰何出此言乎圖曰二人素有降曹之意今遣擊寨故意不肯用力以致損折士卒紹大怒遂遣使急召二人歸寨問罪郭圖先使人報二人云主公將殺汝矣及紹使至高覽問曰主公喚我等為何使者曰不知何故覽遂拔劍斬來使郃大驚覽曰袁紹聽信讒言必為曹操所擒吾等豈可坐而待死不如去投曹操郃曰吾亦有此心久矣於是二人領本部兵馬往曹操寨中投降夏侯惇曰張高二人來降未知虛實操曰吾以恩遇之雖有異心亦可變矣遂開營門命二人入二人倒戈卸甲拜伏於地操曰若使袁紹肯從二將軍之言不至有敗今二將軍肯來相投如微子去殷韓信歸漢也遂封張郃為偏將軍都亭侯高覽為偏將軍東萊侯二人大喜卻說袁紹既去了許攸又去了張郃高覽又失了烏巢糧軍心皇皇許攸又勸曹操作速進兵張郃高覽請為先鋒操從之即令張郃高覽領兵往劫紹寨當夜三更時分出軍三路劫寨混戰到明各自收兵紹軍折其大半荀攸獻計曰今可揚言調撥人馬一路取酸棗攻鄴郡一路取黎陽斷袁兵歸路袁紹聞之必然驚惶分兵拒我我乘其兵動時擊之紹可破也操用其計使大小三軍四遠揚言紹軍聞此信來寨中報說曹操分兵兩路一路取鄴郡一路取黎陽去也紹大驚急遣袁尚分兵五萬救鄴郡辛明分兵五萬救黎陽連夜起行曹操探知袁紹兵動便分大隊軍馬八路齊出直衝紹營袁軍俱無鬥志四散奔走遂大潰袁紹披甲不迭單衣幅巾上馬長子袁譚後隨張遼許褚徐晃于禁四員將引軍追趕袁紹紹急渡河盡棄圖書車仗金帛止引隨行八百餘騎而去操軍追之不及盡獲遺下之物所殺八萬餘人血流盈溝溺水死者不計其數操獲全勝將所得金寶緞疋給賞軍士於圖書中檢出書信一束皆許都及軍中諸人與紹暗通之書左右曰可逐一點對姓名收而殺之操曰當紹之強孤亦不能自保況他人乎遂命盡焚之更不再問卻說袁紹兵敗而奔沮授因被囚禁急走不脫為曹軍所獲擒見曹操操素與沮授相識授見操大呼曰授不降也操曰本初無謀不用君言君何尚執迷耶吾若早得足下天下不足慮也因厚待之留於軍中授乃於營中盜馬欲歸袁氏操怒乃殺之授至死神色不變操歎曰吾誤殺忠義之士也命厚禮殯殮為建墳安葬於黃河渡口題其墓曰忠烈沮君之墓後人有詩贊曰河北多名士忠貞推沮君凝眸知陣法仰面識天文至死心如鐵臨危氣似雲曹公欽義烈特與建孤墳操下令攻冀州正是勢弱只因多算勝兵強卻為寡謀亡未知勝負如何且看下文分解第三十一回 曹操倉亭破本初 玄德荊州依劉表卻說曹操乘袁紹之敗整頓軍馬迤邐追襲袁紹幅巾單衣引八百餘騎奔至黎陽北岸大將蔣義渠出寨迎接紹以前事訴與義渠義渠乃招諭離散之眾眾聞紹在又皆蟻聚軍勢復振議還冀州軍行之次夜宿荒山紹於帳中聞遠遠有哭聲遂私往聽之卻是敗軍相聚訴說喪兄失弟棄伴亡親之苦各各搥胸大哭皆曰若聽田豐之言我等怎遭此禍紹大悔曰吾不聽田豐之言兵敗將亡今回去有何面目見之耶次日上馬正行間逢紀引軍來接紹對逢紀曰吾不聽田豐之言致有此敗吾今歸去羞見此人逢紀因譖曰豐在獄中聞主公兵敗撫掌大笑曰固不出吾之料袁紹大怒曰豎儒怎敢笑我我必殺之遂命使者齎寶劍先往冀州獄中殺田豐卻說田豐在獄中一日獄吏來見豐曰與別駕賀喜豐曰何喜可賀獄吏曰袁將軍大敗而回君必見重矣豐笑曰吾今死矣獄吏問曰人皆為君喜君何言死也豐曰袁將軍外寬而內忌不念忠誠若勝而喜猶能赦我今戰敗則羞吾不望生矣獄吏未信忽使者齎劍至傳袁紹命欲取田豐之首獄吏方驚豐曰吾固知必死也獄吏皆流淚豐曰大丈夫生於天地間不識其主而事之是無智也今日受死夫何足惜乃自刎於獄中後人有詩曰昨朝沮授軍中死今日田豐獄內亡河北棟梁皆折斷本初焉不喪家邦田豐既死聞者皆為歎惜袁紹回冀州心煩意亂不理政事其妻劉氏勸立後嗣紹所生三子長子袁譚字顯忠出守青州次子袁熙字顯奕出守幽州三子袁尚字顯甫是紹後妻劉氏所出生得形貌俊偉紹甚愛之因此留在身邊自官渡兵敗之後劉氏勸立尚為後嗣紹乃與審配逢紀辛評郭圖四人商議原來審逢二人向輔袁尚辛郭二人向輔袁譚四人各為其主當下袁紹謂四人曰今外患未息內事不可不早定吾將議立後嗣長子譚為人性剛好殺次子熙為人柔懦難成三子尚有英雄之表禮賢敬士吾欲立之公等之意若何郭圖曰三子之中譚為長今又居外主公若廢長立幼此亂萌也目下軍威稍挫敵兵壓境豈可復使父子兄弟自相爭亂耶主公且理會拒敵之策立嗣之事再容後議袁紹躊躇未決忽報袁熙引兵六萬自幽州來袁譚引兵五萬自青州來外甥高幹亦引兵五萬自并州來各至冀州助戰紹喜再整人馬來戰曹操時操引得勝之兵陳列於河上有土人簞食壺漿以迎之操見父老數人鬚髮盡白乃命入帳中賜坐問之曰老丈多少年紀答曰皆近百歲矣操曰吾軍士驚擾汝鄉吾甚不安父老曰桓帝時有黃星見於楚宋之分遼東人殷馗善觀天文夜宿於此對老漢等言黃星見於乾象正照此間後五十年當有真人起於梁沛之間今以年計之整整五十年袁本初重斂於民民皆怨之丞相興仁義之師弔民伐罪官渡一戰破袁紹百萬之眾正應當時殷馗之言兆民可望太平矣操笑曰何敢當老丈所言遂取酒食絹帛賜老人而遣之號令三軍如有下鄉殺人家雞犬者如殺人之罪於是軍民震服操亦心中暗喜人報袁紹聚四州之兵得二三十萬前至倉亭下寨操提兵前進下寨已定次日兩軍相對各布成陣勢操引諸將出陣紹亦引三子一甥及文官武將出到陣前操曰本初計窮力盡何尚不思投降直待刀臨項上悔無及矣紹大怒回顧眾將曰誰敢出馬袁尚欲於父前逞能便舞雙刀揮馬出陣來往奔馳操指問眾將曰此何人有識者答曰此袁紹三子袁尚也言未畢一將挺槍早出操視之乃徐晃部將史渙也兩騎相交不三合尚撥馬刺斜而走史渙趕來袁尚拈弓搭箭翻身背射正中史渙左目墜馬而死袁紹見子得勝揮鞭一指大隊人馬擁將過來混戰大殺一場各鳴金收軍還寨操與諸將商議破紹之策程昱獻十面埋伏之計勸操退軍於河上伏兵十隊誘紹追至河上我軍無退路必將死戰可勝紹矣操然其計左右各分五隊左一隊夏侯惇二隊張遼三隊李典四隊樂進五隊夏侯淵右一隊曹洪二隊張郃三隊徐晃四隊于禁五隊高覽中軍許褚為先鋒次日十隊先進埋伏左右已定至半夜操令許褚引兵前進偽作劫寨之勢袁紹五寨人馬一齊俱起許褚回軍便走袁紹引軍趕來喊聲不絕比及天明趕至河上曹軍無去路操大呼曰前無去路諸軍何不死戰眾軍回身奮力向前許褚飛馬當先力斬十數將袁軍大亂袁紹退軍急回背後曹軍趕來正行間一聲鼓響左邊夏侯淵右邊高覽兩軍衝出袁紹聚三子一甥死衝血路奔走又行不到十里左邊樂進右邊于禁殺出殺得袁軍屍橫遍野血流成渠又行不到數里左邊李典右邊徐晃兩軍截殺一陣袁紹父子膽喪心驚奔入舊寨令三軍造飯方欲待食左邊張遼右邊張郃逕來衝寨紹慌上馬前奔倉亭人馬困乏欲待歇息後面曹操大軍趕來袁紹捨命而走正行之間左邊曹洪右邊夏侯惇擋住去路紹大呼曰若不決死戰必為所擒矣奮力衝突得脫重圍袁熙高幹皆被箭傷軍馬死亡殆盡紹抱三子痛哭一場不覺昏倒眾人急救紹口吐鮮血不止歎曰吾自歷戰數十場不意今日狼狽至此此天喪吾也汝等各回本州誓與曹賊一決雌雄便教辛評郭圖火急隨袁譚前往青州整頓恐曹操犯境令袁熙仍回幽州高幹仍回并州各去收拾人馬以備調用袁紹引袁尚等入冀州養病令尚與審配逢紀暫掌軍事卻說曹操自倉亭大勝重賞三軍令人探察冀州虛實細作回報紹臥病在床袁尚審配緊守城池袁譚袁熙高幹皆回本州眾皆勸操急攻之操曰冀州糧食極廣審配又有機謀未可急拔見今禾稼在田恐廢民業姑待秋成後取之未晚正議間忽荀彧有書到報說劉備在汝南得劉辟龔都數萬之眾聞丞相提軍出征河北乃令劉辟守汝南備親自引兵乘虛來攻許昌丞相可速回軍禦之操大驚留曹洪屯兵河上虛張聲勢操自提大兵往汝南來迎劉備卻說玄德與關張趙雲等引兵欲襲許都行近穰山地面正遇曹兵殺來玄德便於穰山下寨軍分三隊雲長屯兵於東南角上張飛屯兵於西南角上玄德與趙雲於正南立寨曹操兵至玄德鼓譟而出操布成陣勢叫玄德打話玄德出馬於門旗下操以鞭指罵曰吾待汝為上賓汝何背義忘恩玄德曰汝託名漢相實為國賊吾乃漢室宗親奉天子密詔來討反賊遂於馬上朗誦衣帶詔操大怒教許褚出戰玄德背後趙雲挺槍出馬二將相交三十合不分勝負忽然喊聲大震東南角上雲長衝突而來西南角上張飛引軍衝突而來三處一齊掩殺曹軍遠來疲困不能抵當大敗而走玄德得勝回營次日又使趙雲搦戰操兵旬日不出玄德再使張飛搦戰操兵亦不出玄德愈疑忽報龔都運糧至被曹軍圍住玄德急令張飛去救忽又報夏侯惇引軍抄背後逕取汝南玄德大驚曰若如此吾前後受敵無所歸矣急遣雲長救之兩軍皆去不一日飛馬來報夏侯惇已打破汝南劉辟棄城而走雲長現今被圍玄德大驚又報張飛去救龔都也被圍住了玄德急欲回兵又恐操兵後襲忽報寨外許褚搦戰玄德不敢出馬候至天明教軍士飽餐步軍先起馬軍後隨寨中虛傳更點玄德等離寨約行數里轉過土山火把齊明山頭上大呼曰休教走了劉備丞相在此專等玄德慌尋路走趙雲曰主公勿憂但跟某來趙雲挺槍躍馬殺開條路玄德掣雙股劍後隨正戰間許褚追至與趙雲力戰背後于禁李典又到玄德見勢危落荒而走聽得背後喊聲漸遠玄德望深山僻路單馬逃生捱到天明側首一彪軍衝出玄德大驚視之乃劉辟引敗軍千餘騎護送玄德家小前來孫乾簡雍糜芳亦至訴說夏侯惇軍勢甚銳因此棄城而走曹兵趕來幸得雲長當住因此得脫玄德曰不知雲長今在何處劉辟曰將軍且行卻再理會行到數里一棒鼓響前面擁出一彪人馬當先大將乃是張郃大叫劉備快下馬受降玄德方欲退後只見山頭上紅旗麾動一軍從山塢內擁出為首大將乃高覽也玄德兩頭無路仰天大呼曰天何使我受此窘極耶事勢至此不如就死欲拔劍自刎劉辟急止之曰容某死戰奪路救君言訖便來與高覽交鋒戰不三合被高覽一刀砍於馬下玄德正慌方欲自戰高覽後軍忽然自亂一將衝陣而來槍起處高覽翻身落馬視之乃趙雲也玄德大喜雲縱馬挺槍殺散後隊又來前軍獨戰張郃郃與雲戰三十餘合撥馬敗走雲乘勢衝殺卻被郃兵守住山隘路窄不得出正奪路間只見雲長關平周倉引三百軍到兩下夾攻殺退張郃各出隘口占住山險下寨玄德使雲長尋覓張飛原來張飛去救龔都龔都已被夏侯淵所殺飛奮力殺退夏侯淵迤邐趕去卻被樂進引軍圍住雲長路逢敗軍尋蹤而去殺退樂進與飛同回見玄德人報曹軍大隊趕來玄德教孫乾等保護老小先行玄德與關張趙雲在後且戰且走操見玄德去遠收軍不趕玄德敗軍不滿一千狼狽而奔前至一江喚土人問之乃漢江也玄德權且安營土人知玄德奉獻羊酒乃聚飲於沙灘之上玄德歎曰諸諸君皆有王佐之才不幸跟隨劉備備之命窘累及諸君今日身無立錐誠恐有誤諸君君等何不棄備而投明主以取功名乎眾皆掩面而哭雲長曰兄言差矣昔日高祖與項羽爭天下數敗於羽後九里山一戰成功而開四百年基業勝負兵家之常何可自隳其志孫乾曰成敗有時不可喪志此離荊州不遠劉景升坐鎮九州兵強糧足更且與公皆漢室宗親何不往投之玄德曰但恐不容耳乾曰某願先往說之使景升出境而迎主公玄德大喜便令孫乾星夜往荊州到郡入見劉表禮畢劉表問曰公從玄德何故至此乾曰劉使君天下英雄雖兵微將寡而志欲匡扶社稷汝南劉辟龔都素無親故亦以死報之明公與使君同為漢室之冑今使君新敗欲往江東投孫仲謀乾諫言曰不可背親而向疏荊州劉將軍禮賢下士士歸之如水之投東何況同宗乎因此使君特使乾先來拜白惟明公命之表大喜曰玄德吾弟也久欲相會而不可得今肯惠顧實為幸甚蔡瑁譖曰不可劉備先從呂布後事曹操近投袁紹皆不克終足可見其為人今若納之曹操必加兵於我枉動干戈不如斬孫乾之首以獻曹操操必重待主公也孫乾正色曰乾非懼死之人也劉使君忠心為國非曹操袁紹呂布等比前此相從不得已也今聞劉將軍漢朝苗裔誼切同宗故千里相投爾何獻讒而妒賢如此耶劉表聞言乃叱蔡瑁曰吾主意已定汝勿多言蔡瑁慚恨而出劉表遂命孫乾先往報玄德一面親自出郭三十里迎接玄德見表執禮甚恭表亦相待甚厚玄德引關張等拜見劉表表遂與玄德同入荊州分撥院宅居住卻說曹操探知玄德已往荊州投奔劉表便欲引兵攻之程昱曰袁紹未除而遽攻荊襄倘袁紹從北而起勝負未可知矣不如還兵許都養軍蓄銳待來年春煖然後引兵先破袁紹後取荊襄南北之利一舉可收也操然其言遂提兵回許都至建安八年春正月操復商議興兵先差夏侯惇滿寵鎮守汝南以拒劉表留曹仁荀彧守許都親統大軍前赴官渡屯紮且說袁紹自舊歲感冒吐血症候今方稍愈商議欲攻許都審配諫曰舊歲官渡倉亭之敗軍心未振尚當深溝高壘以養軍民之力正議間忽報曹操進兵官渡來攻冀州紹曰若候兵臨城下將至河邊然後拒敵事已遲矣吾當自領大軍出迎袁尚曰父親病體未痊不可遠征兒願提兵前去迎敵紹許之遂使人往青州取袁譚幽州取袁熙并州取高幹四路同破曹操正是纔向汝南鳴戰鼓又從冀北動征鼙未知勝負如何且聽下文分解第三十二回 奪冀州袁尚爭鋒 決漳河許攸獻計卻說袁尚自斬史渙之後自負其勇不待袁譚等兵至自引兵數萬出黎陽與曹軍前隊相迎張遼當先出馬袁尚挺槍來戰不三合架隔遮攔不住大敗而走張遼乘勢掩殺袁尚不能主張急急引軍奔回冀州袁紹聞袁尚敗回又受了一驚舊病復發吐血數斗昏倒在地劉夫人慌救入臥內病勢漸危劉夫人急請審配逢紀直至袁紹榻前商議後事紹但以手指而不能言劉夫人曰尚可繼後嗣否紹點頭審配便就榻前寫了遺囑紹翻身大叫一聲又吐血斗餘而死後人有詩曰累世公卿立大名少年意氣自縱橫空招俊傑三千客漫有英雄百萬兵羊質虎皮功不就鳳毛雞膽事難成更憐一種傷心處家難徒延兩弟兄袁紹既死審配等主持喪事劉夫人便將袁紹所愛寵妾五人盡行殺害又恐其陰魂於九泉之下再與紹相見乃髡其髮刺其面毀其屍其妒惡如此袁尚恐寵妾家屬為害並收而殺之審配逢紀立袁尚為大司馬將軍領冀青幽并四州牧遣使報喪此時袁譚已發兵離青州知父死便與郭圖辛評商議圖曰主公不在冀州審配逢紀必立顯甫為主矣當速行辛評曰審逢二人必預定機謀今若速往必遭其禍袁譚曰若當此如何郭圖曰可屯兵城外觀其動靜某當親往察之譚依言郭圖遂入冀州見袁尚禮畢尚問兄何不至圖曰因抱病在軍中不能相見尚曰吾受父親遺命立我為主加兄為車騎將軍目下曹軍壓境請兄為前部吾隨後便調兵接應也圖曰軍中無人商議良策願乞審正南逢元圖二人為輔尚曰吾亦欲仗此二人早晚畫策如何離得圖曰然則於二人內遣一人去何如尚不得已乃令二人拈鬮拈著者便去逢紀拈著尚即命逢紀齎印緩同郭圖赴袁譚軍中紀隨圖至譚軍見譚無病心中不安獻上印綬譚大怒欲斬逢紀郭圖密諫曰今曹軍壓境且只款留逢紀在此以安尚心待破曹之後卻來爭冀州不遲譚從其言即時拔寨起行前至黎陽與曹軍相抵譚遣大將汪昭出戰操遣徐晃迎敵二將戰不數合徐晃一刀斬汪昭於馬下曹軍乘勢掩殺譚軍大敗譚收敗軍入黎陽遣人求救於尚尚與審配計議只發兵五千餘人相助曹操探知救軍已到遣樂進李典引兵於半路接著兩頭圍住盡殺之袁譚知尚止撥兵五千又被半路坑殺大怒乃喚逢紀責罵紀曰容某作書致主公求其親自來救譚即令紀作書遣人到冀州致袁尚尚與審配共議配曰郭圖多謀前次不爭而去者為曹軍在境也今若破曹必來爭冀州矣不如不發救兵借操之力以除之尚從其言不肯發兵使者回報譚大怒立斬逢紀議欲降曹早有細作密報袁尚尚與審配議曰使譚降曹並力來攻則冀州危矣乃留審配並大將蘇由固守冀州自領大軍來黎陽救譚尚問軍中誰敢為前部大將呂曠呂翔兄弟二人願去尚點兵三萬使為先鋒先至黎陽譚聞尚自來大喜遂罷降曹之議譚屯兵城中尚屯兵城外為犄角之勢不一日袁熙高幹皆領軍到城外屯兵三處每日出兵與操相持尚屢敗操兵屢勝至建安八年春三月操分路攻打袁譚袁熙袁尚高幹皆大敗棄黎陽而走操引兵迫至冀州譚與尚入城堅守熙與幹離城三十里下寨虛張聲勢操兵連日攻打不下郭嘉進曰袁氏廢長立幼而兄弟之間權力相併各自樹黨急之則相救緩之則相爭不如舉兵南向荊州征討劉表以候袁氏兄弟之變變成而後擊之可一舉而定也操善其言命賈詡為太守守黎陽曹洪引兵守官渡操引大軍向荊州進兵譚尚聽知曹軍自退遂相慶賀袁熙高幹各自辭去袁譚與郭圖辛評議曰我為長子反不能承父業尚乃繼母所生反承大爵心實不甘圖曰主公可勒兵城外只做請顯甫審配飲酒伏刀斧手殺之大事定矣譚從其言適別駕王修自青州來譚將此計告之修曰兄弟者左右手也今與他人爭鬥自斷其手而曰我必勝安可得乎夫棄兄弟而不親天下其誰親之彼讒人離間骨肉以求一朝之利願塞耳勿聽也譚怒叱退王修使人去請袁尚尚與審配商議配曰此必郭圖之計也主公若往必遭奸計不如乘勢攻之袁尚依言便披挂上馬引兵五萬出城袁譚見袁尚引軍來情知事泄亦即披挂上馬與尚交鋒尚見譚大罵譚亦罵曰汝藥死父親篡奪爵位今又來殺兄耶二人親自交鋒袁譚大敗尚親冒矢石衝突掩殺譚引敗軍奔平原尚收兵還袁譚與郭圖再議進兵令岑璧為將領兵前來尚自引兵出冀州兩陣對圓旗鼓相望璧出罵陣尚欲自戰大將呂曠拍馬舞刀來戰岑璧二將戰無數合曠斬岑璧於馬下譚兵又敗再奔平原審配勸尚進兵追至平原譚抵當不住退入平原堅守不出尚三面圍城攻打譚與郭圖計議圖曰今城中糧少彼軍方銳勢不相敵愚意可遣人投降曹操使操將兵攻冀州尚必還救將軍引兵夾擊之尚可擒矣若操擊破尚軍我因而斂其軍實以拒操操軍遠來糧食不繼必自退去我可以仍據冀州以圖進取也譚從其言問曰何人可為使圖曰辛評之弟辛毗字佐治見為平原令此人乃能言之士可命為使譚即召辛毗毗欣然而至譚修書付毗使三千軍送毗出境毗星夜齎書往見曹操時操屯軍西平伐劉表表遣玄德引兵為前部以迎之未及交鋒辛毗到操寨見操禮畢操問其來意毗具言袁譚相求之意呈上書信操看書畢留辛毗於寨中聚文武計議程昱曰袁譚被袁尚攻擊太急不得已而來降不可准信呂虔滿寵亦曰丞相既引兵至此安可復舍表而助譚荀攸曰三公之言未善以愚意度之天下方有事而劉表坐保江漢之間不敢展足其無四方之志可知矣袁氏據四州之地帶甲數十萬若二子和睦共守成業天下事未可知也今其兄弟相攻勢窮而投我我提兵先除袁尚後觀其變並滅袁譚天下定矣此機會不可失也操大喜便邀辛毗飲酒謂之曰袁譚之降真耶詐耶袁尚之兵果可必勝耶毗對曰明公勿問真與詐也只論其勢可耳袁氏連年喪敗兵革疲於外謀臣誅於內兄弟讒隙國分為二加之饑饉並臻天災人困無問智愚皆知土崩瓦解此乃天滅袁氏之時也今明公提兵攻鄴袁尚不還救則失巢穴若還救則譚踵襲其後以明公之威擊疲憊之眾如迅風之掃秋葉也舍此之圖而伐荊州荊州豐樂之地國和民順未可搖動況四方之患莫大於河北河北既平則霸業成矣願明公詳之操大喜曰恨與辛佐治相見之晚也即日督軍還取冀州玄德恐操有謀不敢追襲引兵自回荊州卻說袁尚知曹軍渡河急急引軍還鄴命呂曠呂翔斷後袁譚見尚退軍乃大起平原軍馬隨後趕來行不到數十里一聲砲響兩軍齊出左邊呂曠右邊呂翔兄弟二人截住袁譚譚勒馬告二將曰吾父在日吾並未慢待二將軍今何從吾弟而見迫耶二將聞言乃下馬降譚譚曰勿降我可降曹丞相二將因隨譚歸營譚候操軍至引二將見操操大喜以女許譚為妻即令呂曠呂翔為媒譚請操攻取冀州操曰方今糧草不接搬運勞苦我由濟河遏淇水入白溝以通糧道然後進兵令譚且居平原操引軍退屯黎陽封呂曠呂翔為列侯隨軍聽用郭圖謂袁譚曰曹操以女許婚恐非真意今又封賞呂曠呂翔帶去軍中此乃牢籠河北人心後必終為我禍主公可刻將軍印二顆暗使人送與二呂令作內應待操破了袁尚可乘便圖之譚依言遂刻將軍印二顆暗送與二呂二呂受訖逕將印來稟曹操操大笑曰譚暗送印者欲汝等為內助待我破袁尚之後就中取事耳汝等權且受之我自有主張自此曹操便有殺譚之心且說袁尚與審配商議今曹兵運糧入白溝必來攻冀州如之奈何配曰可發檄使武安長尹楷屯毛城通上黨運糧道令沮授之子沮鵠守邯鄲遙為聲援主公可進兵平原急攻袁譚先絕袁譚然後破曹袁尚大喜留審配與陳琳守冀州使馬延張顗二將為先鋒連夜起兵攻打平原譚知尚兵來近告急於操操曰吾今番必得冀州矣正說間適許攸自許昌來聞尚又攻譚入見操曰丞相坐守於此豈欲待天雷擊殺二袁乎操笑曰吾已料定矣遂令曹洪先進兵攻鄴操自引一軍來攻尹楷兵臨本境楷引軍來迎楷出馬操曰許仲康安在許褚應聲而出縱馬直取尹楷楷措手不及被許褚一刀斬於馬下餘眾奔潰操盡招降之即勒兵取邯鄲沮鵠進兵來迎張遼出馬與鵠交鋒戰不三合鵠大敗遼從後追趕兩馬相離不遠遼急取弓射之應弦落馬操指揮軍馬掩殺眾皆奔散於是操引大軍前抵冀州曹洪已近城下操令三軍遶城築起土山又暗掘地道以攻之審配設守堅固法令甚嚴東門守將馮禮因酒醉有誤巡警配痛責之馮禮懷恨潛地出城降操操問破城之策禮曰突門內土厚可掘地道而入操便命馮禮引三百壯士夤夜掘地道而入卻說審配自馮禮出降之後每夜親自登城點視軍馬當夜在突門閣上望見城外無燈火配曰馮禮必引兵從地道而入也急喚精兵運石擊突閘門門閉馮禮及三百壯士皆死於土內操折了這一場遂罷地道之計退軍於洹水之上以候袁尚回兵袁尚攻平原聞曹操已破尹楷沮鵠大軍圍困冀州乃掣兵回救部將馬延曰從大路去曹操必有伏兵可取小路從西山出滏水口去劫曹營必解圍也尚從其言自領大軍先行令馬延與張顗斷後早有細作去報曹操操曰彼若從大路上來吾當避之若從西山小路而來一戰可擒也吾料袁尚必舉火為號令城中接應吾可分兵擊之於是分撥已定卻說袁尚出滏水界口東至陽平屯軍陽平亭離冀州十七里一邊靠著滏水尚令軍士堆積柴薪乾草至夜焚燒為號遣主簿李孚扮作曹軍都督直至城下大叫開門審配認得是李孚聲音於入城中說袁尚已陳兵在陽平亭等候接應若城中兵出亦舉火為號配教城中堆草放火以通音信孚曰城中無糧可發老弱殘兵並婦人出降彼必不為備我即以兵繼百姓之後出攻之配從其論次日城上豎起白旗上寫冀州百姓投降操曰此是城中無糧教老弱百姓投降後必有兵出也操教張遼徐晃各引三千軍馬伏於兩邊操自乘馬張麾蓋至城下果見城門開處百姓扶老攜幼手持白旛而出百姓纔出盡城中兵突出操教將紅旗一招張遼徐晃兩路兵齊出亂殺城中兵只得復回操自飛馬趕來到弔橋邊城中弩箭如雨射中操盔險透其頂眾將急救回陣操更衣換馬引眾將來攻尚寨尚自迎敵